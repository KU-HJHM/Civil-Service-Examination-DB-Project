
<CE id="CE1000JCS01" korname="장책수" chiname="壯策粹">
	<Metadata>
		<VolumeCount></VolumeCount>
		<Title>
			<Maintitle>壯策粹</Maintitle>
			<Subtitle></Subtitle>
			<Foldingmarktitle></Foldingmarktitle>
		</Title>
		<CompilationType>사찬</CompilationType>
		<Author></Author>
		<Style>策</Style>
		<Period></Period>
		<Seal></Seal>
		<Collectiondata>
			<Institution>고려대학교 한적실</Institution>
			<Callnumber>만송 D5 A83</Callnumber>
		</Collectiondata>
		<Edition>필사본</Edition>
		<Additionaldata></Additionaldata>
	</Metadata>
	<Formatdata>
		<Table>
			<br></br><br></br><br></br><br></br><br></br><br></br><br></br><br></br><br></br><br></br><br></br><br></br><br></br>
		</Table>
		<Preface>
			<Title></Title>
			<Content></Content>
			<Author></Author>
		</Preface>
		<Copyrecord></Copyrecord>
	</Formatdata>
	<Contentdata>
		<Work id="1">
			<Examinationdata>
				<Exam>정시_문과_정시</Exam>
				<Time>
					<Sexagenarycycle>癸未</Sexagenarycycle>
					<Year>1583</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>이홍로(李弘老)</Name> 
					<Courtesyname>유보(裕甫)</Courtesyname>
					<Pseudonyms></Pseudonyms>
				</Person>
				<Residence>한성(京)</Residence>
				<Origin>연안(延安)</Origin>
				<Year>
					<Birthyear>1560</Birthyear>
					<Deathyear>1612</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰書不云乎制治于未亂保邦于未危制治保邦之道必有其要得制治其要則危亂之生有不足患矣所謂要者果安在歟唐虞之儆戒無虞保邦三代之懋敬厥德其制治保邦可得聞歟毋之言冶者或稱漢唐宋果能制治保邦于未亂未危之前歟予以寡昧纘承丕基其所以勵精圖治保乂邦家者垂二紀于茲治效鹵莽奔而亂形已具邦之杌隉而危兆將萌是何故歟朝着不端而乏同寅協恭之美歟士習偸靡而無□勵振起之風歟民俗薄惡而敎化未得其方歟邊圉孔棘而撫禦未□□策歟抑予制治保邦者未得其要歟如欲防亂而致治轉危而爲安升□世於大猷之盛者其道何由子諸生潛心治道駭目時艱救亂持危之策講之已熟其各悉陳</Question>
				<Answer>臣對臣聞巨室將作工師當之美璞將琢玉人能之治國之道亦猶是也爲人辟者苟能得其人而畀圖治之責則榮懷之效捷於影響矣恭惟主上殿下以上上之聖承丕丕之基留心丹雘銳意敷菑乾乾而法羲易之夕惕謙謙而望文王之至治廣廈細氈每勤熙載之咨詢草野芻蕘尙慮嘉言之或伏秋圍纔畢天庭繼敞格汝多士金章昭揭參之以歷代之治亂質之以當今之弊政不自滿暇之意藹藹然如絲如綸噫此誠轉危爲安基萬世永休之秋也鼎鑊雖具猶且盡言而斃如渴誠深忍負勿欺之忱請伏玉陛下瀉盡一斗血可乎臣伏讀 聖策曰云云臣奉讀再三不勝隕越于下臣聞治者亂之兆也安者危之機也亂而求治不若未亂而制治危而圖安不若未危而保邦治安而失制保之道者不可也危亂而昧扶顚之要者不可也狃於治安則治不可長安不可久也忽其危亂則亂者愈亂危者愈危終至於滅亡而後已可不懼哉可不審哉是以善爲國者不以治安而安不以危亂而危惟患夫制之保之未得其要而已所謂要者不可他求得賢共理如斯而已矣賢苟得焉亮采惠疇而於以盡保制之道立經陳紀而於以得救亂之策治常久國常泰而綿祚鞏基亂者平危者安而無疆惟休矣不任其賢而論制治保邦之要比猶北轅而適越多見其惑也若稽于古疇咨四嶽儆戒無虞則諄諄於任賢勿貳昧爽丕顯懋敬厥德則眷眷乎旁招俊彥三代以上制治保邦之要卓卓乎難與議爲降而後世前焉兩漢後焉唐宋少康之治擧稱爲首而輔相之任多愧於惟已之用篤弼之人有乖於難愼之任朝焉暫安而暮焉危禍迫至今日得賢而明日不知其亡制治保邦之效蔑蔑如也而悠悠前後亂日常多則恥向我 聖明而覼縷焉伏願殿下愼厥與而終始不忘焉臣伏讀 聖策曰云云臣奉讀再三丕勝隕越于下臣伏見殿下玉質幼彰金聲夙振文謨丕顯武烈罔愆玉食□□而克圖將多之功錦衣久宵而不弛惟危之念戒存朽索望切雍□九有七年矣以其時考之則宜臻從欲之化以 殿下觀之則佇見□□□而大猷之盛茫如捕風杌隉之禍如火益熱上軫乙夜之慮下起廊▣(廟)之憂臣不敢知厥咎何在嗚呼臣生逢堯舜之君未蒙堯舜之澤仰□而歎扼腕而語曰精一執中帝王出治之本而我王則修矣惇德允□古昔任人之要而我后則行矣聖德旣修賢能在位則今茲之弊未知起於何故而成於何事歟反覆而思遂以聞諸道路者質之曰朝乏協恭之美士絶振作之風則不靖偸靡者有以病之耶俗愧可封之治邊無率服之化則薄惡孔棘者有以疵之耶抑 聖上求治或者萬分一有所未盡其要而然耶當取 聖策中四者之目而又考以淺薄之見於斯四者俱未得焉噫瑨紳傾軋則相讓之風蔑矣菁莪化頹則以寧之望絶矣網常淪斁澆灕成習則民俗之不厚也如此狼煙連起來王無聞則懷綏之道乖也如彼自常情言之孰不曰弊政之源實由於玆數者而臣猶有所未慊焉何者惟彼朝着也士習也民俗也邊患也是固時政之弊而致此之害者其咎安在嗚呼古人之事君也治世而危明主而憂誠以亂伏於已治之中而或忽於視遠之明也臣以草莽孤□未嘗有謀政之責而區區犬馬之誠不期於古君子之下則臣請以古人憂危者爲 殿下一二焉嗟夫予違汝弼汝無面從則求助於臣隣者何如也元首明哉股肱良哉則賡歌於一堂者何如也溯古以考陶成至治者尙賴匡救之力而無其臣而國危者漢唐是已殿下當此運否愧治不古而苟求其人毗以輔相則今日之弊非 殿下之憂也而治效之着指日可待伏願 殿下法虞舜之則哲效周王之旁招爰立作相置左右諸麴蘖於作酒醴舟楫於巨川不徒用之而信之必篤不徒信之而責之以成嘉謨焉嘉猷焉使告之于爾后啓心焉沃心焉使瞑眩于厥疾朝着之不靖者思所以靖之士習之偸靡者思所以振之以至民俗歸於厚正蠻夷格于兩階則是一賢媚茲而萬事成熙比如綱擧而目張領挈而裘順制治保邦之要至此而得矣孔子曰爲政在人孟子曰不信仁賢則國空虛聖賢豈欺臣哉雖然抑有一說焉臣嘗於古簡中得之矣聖訓有之取人以身夫所謂以身者修己德而進退人物也身苟不修則無以別愚賢察消長而修身之要又在於謹獨此正程子論天德王道必以斯爲言者也夫如是則星聖學旣至而身無不修身無不修則任用其吉回亂爲冶轉危爲安而聖問之所謂要者一言而蔽之矣伏願 殿下省察焉臣伏讀聖策曰云云臣迹於江湖念於君父天門九重執贄無路漆室長嘯婺婦空恤何幸今日親承 主音不言有諱臣罪萬死請參進於前畢獻於後嗚呼人君一心萬化之原四海至廣以此而運之萬幾至煩以此而理之學者工夫惟貴正心帝王之學其可忽諸苟能誠意而正心正心而治國本源澄澈如水未波方寸湛然如鑑未塵則治何有不制國何有不保而疵政弊化特移於一擧措之間矣古語曰子率以正孰敢不正伏願殿下懋哉懋哉噫科製有限瞽說難僭空將五色之線冀補虞舜之裳伏願更加留念焉臣謹昧死以對</Answer>
			</Answerdata>
			<Additionaldata></Additionaldata>
		</Work>
		<Work id="2">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>癸未</Sexagenarycycle>
					<Year>1583</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>심우정(沈友正)</Name> 
					<Courtesyname>원택(元擇)</Courtesyname>
					<Pseudonyms></Pseudonyms>
				</Person>
				<Residence>한성(京)<Residence>
				<Origin>청송(靑松)</Origin>
				<Year>
					<Birthyear>1546</Birthyear>
					<Deathyear>1599</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰當今之務可言者多矣姑以禦敵一事言之不過曰足兵足食足兵足食之外亦有先後本末之可言歟尹吉甫贊周以北伐只言孝友之張仲裵度相唐以東討只去奸邪之元稹諸葛亮出師捲捲於賢臣小人之說夫君子小人於用兵之間若不相及數子深以爲言而不及於兵食何歟李綱之爲高宗謀也亦引此爲言必先以正朝廷爲本其意安在設使能辨賢邪以正朝廷國無兵食則將何以戰守歟予以否德叨守丕基方切侮予之歎未得濟艱之策邊烽驛遞報急相望師老河上奏凱無期予不克知由予左右臣鄰所以告予者無嘉謨嘉猷歟抑兵粮告匱備禦疏虞雖有智者亦無如之何歟於前數子之說有所未盡而然歟如欲正朝廷以禦外侮民生奠枕措國勢於泰山之安其道何由子諸生必有能言者其各悉陳之予將親覽焉</Question>
				<Answer>臣對臣山野樸愚無所知識只念 聖上在上而國家多虞中夜撫枕達朝不寐竊自隱度於心亦有深憂長慮不勝其耿耿之懷也適値 主上殿下方慮外患益軫內憂特進臣等于庭懇求救之之策臣內顧欿然何足以奉大對然承問而對臣之職也寫誠無隱臣之忠也敢不昧死一披肝膽 聖策曰云云臣聞兵者國之所賴而存者也食者兵之所資而生者也故洪範八政一食八師陸贄論道足食理兵此有國家之所當急急而不容少緩者也然則其所以備邊境禦寇敵之策豈外於斯二者雖然寇敵在外四肢之疾也內政不理心腹之患也心腹寧則四肢自安朝廷理則邊患自息故先安心腹整理本朝則邊圉之策軍旅之務擧而措之而區區外夷之患不足爲國家之虞矣自古圖治之君多不曉本末之所在先後之有序而 殿下當內外多艱之日聖慮及此實我東方無疆之福也漢巨傅燮曰治水不自其源則末流彌增其廣伏惟 聖上留意焉 聖策曰云云臣聞古之賢臣爲其君討亂於外莫不以內治爲先故玁狁匪茹六月興師而吉甫所稱只言張仲之孝友河朔不臣天討方急而裵度所斥寔是元稹之奸邪奬率三軍北伐中原臨行拜表其所以惓惓者不過親賢遠奸之一言則諸葛之意可見噫賢邪進退非軍旅之務也兵食規畫乃禦侮之要也而數臣之所勉者不在彼而在此者豈不以治亂之本在人而本擧則末無不治故完其本末而知所先後也歟忠臣謀國大抵如是故李綱之相宋也亦以正朝廷百官爲本而其於君子小人之分是非賞罰之際孜孜陳戒而三致意焉綱之忠千載可尙而惜乎時君不能從其言而綱終被斥汪黃見信使朝廷不正中原未復誠後世之所鑑戒者也吁世之人君苟能辨別不差擧措當理識其賢者而必用之舍其不賢者而必退之以正百官以正朝廷則兵可調而使足食可措而使裕以戰則勝以守則固矣賢者之於國家其效如此伏惟聖明留意焉 聖策曰云云予以否德云云臣伏睹殿下自卽寶以來文治旣洽武備亦修開防有截鎖鑰克壯三陲晏如四夷守在而傾緣邊將非人懷柔失策百年內向之虜一朝狺然而噬兇鋒所至重陣坐陷堂堂國家受侮多矣自是以後兵連不休零賊竊發江南之丁壯斬截虜騎飛渡天塹之長江莫保徒添防戍之卒未得制勝之策羽榭交馳於漁陽烽火相望於甘泉准西之征師已老東南之財用已竭醜虜射天之計益固將士奏凱之日無期則一國兵力將盡於此百年舊疆幾不能守則宜殿下之軫念至此而未得其由者也嗚呼爲 殿下運籌於帷幄中者必有股肱之良左右之弼而未聞畫一策出一計決勝千里之外折衝樽俎之間而徒多殷浩之忽忽有愧黃裳之才略則 殿下之左右雖謂之無其人可也廊廟之謀猷雖謂之未盡可也朝廷之上苟有經國之大才冕旒之下亦有入告之嘉謨則今日之兵粮豈至於匱今日之備禦豈至於疏乎賤臣在野路阻君門朝廷之賢否誠不得以知也竊以今日之施措揆今日之人才則其於前數子之說亦有所未盡也臣雖疏遠念係君父目見時事心竊悼悶每欲陳達口噤心悸 殿下旣已發端臣何敢復有所諱乎嗚呼臣於人才邪正未暇論辨而 殿下視今日之朝廷果何如也臣於此不敢言也敢言也嗚呼失同寅之和士林無雍穆之風巖廊之上鼎席俱空搢綿□間衆情傾軋是非紛紜國論靡定中外惱懼蹙蹙靡騁惴惴焉若不保朝夕則軍旅之務孰主張是而兵食之策誰籌畫是噫朝廷四方之本也今日之朝廷不正甚焉則邊備之不靖非無慮也今日之內患若是之甚則外夷之患非所虞也伏願 殿下憂其所當憂慮其所當慮使方寸之地虛明廣大照臨之際平正中和是非極其公而絶係之私用舍盡其明而無偏黨之累群臣之賢否莫逃於鑑空議論之異同不差於衡平使賢者上不肖者下有德者在位有才者在職則百僚師師群臣穆穆咸囿於保合太和之化胥躋於崇禮敦讓之風矣夫如是則百官自正朝廷亦正同心戳力以奬王室內治旣盡外攘益嚴其如足兵裕食之要飾邊禦戒之策擧在於措置中耳可以致生民之奠枕可以措國勢於太山矣尙何足以勤 聖慮哉伏願殿下加意焉聖策曰云云臣新從下土來未知朝廷之體忠之所激言不知裁不恤觴忤而竭盡底蘊篇之末矣更有一言則亦不孤 殿下厚望也哉謹拜手稽首申告于終曰邊境之本在於朝廷而朝廷之本又在於殿下之一心伏願殿下正心以正朝廷則朝廷上下靡一不歸於正矣雖然心不能以自正必須懋時敏之功加不息之誠然後心可得以正而無差謬之失矣漢臣董仲舒告武帝曰正心以正朝廷正心以正朝廷以正百官此雖以老儒之陳言人君爲國舍此而無他道也伏願 殿下勿以是厭聞焉則國家幸甚臣謹對</Answer>
			</Answerdata>
			<Additionaldata></Additionaldata>
		</Work>
		<Work id="3">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>癸未</Sexagenarycycle>
					<Year>1583</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>김덕겸(金德謙)</Name> 
					<Courtesyname>경익(景益)</Courtesyname>
					<Pseudonyms>청륙(靑陸)</Pseudonyms>
				</Person>
				<Residence>배천(白川)</Residence>
				<Origin>상산(商山)</Origin>
				<Year>
					<Birthyear>1552</Birthyear>
					<Deathyear>1633</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰當今之務可言者多矣姑以禦敵一事言之不過曰足兵足食足兵足食之外亦有先後本末之可言歟尹吉甫贊周以北伐只言孝友之張仲裵度相唐以東討只去奸邪之元稹諸葛亮出師捲捲於賢臣小人之說夫君子小人於用兵之間若不相及數子深以爲言而不及於兵食何歟李綱之爲高宗謀也亦引此爲言必先以正朝廷爲本其意安在設使能辨賢邪以正朝廷國無兵食則將何以戰守歟予以否德叨守丕基方切侮予之歎未得濟艱之策邊烽驛遞報急相望師老河上奏凱無期予不克知由予左右臣鄰所以告予者無嘉謨嘉猷歟抑兵粮告匱備禦疏虞雖有智者亦無如之何歟於前數子之說有所未盡而然歟如欲正朝廷以禦外侮民生奠枕措國勢於泰山之安其道何由子諸生必有能言者其各悉陳之予將親覽焉</Question>
				<Answer>臣對臣分微家食心切國憂哭時艱而私痛封罪言而耿耿思進本末之論冀舒內外之憂者日月多矣今叨舜門之賓竊奉堯言之賜溫綸惓惓於外侮微旨實在於朝廷殿下之問淵乎深矣士非忘世孰不效忠愚臣之言不但已也伏願殿下勿以深戒爲妖言也聖策曰當世之務止何以戰守歟有以見殿下內本外末知所先後之盛心也臣聞供軍旅之需而應天下之經費者食也爲國家之衛而效瓜牙之利用者兵也食不裕則用不足兵不敷則敵難禦是以國無一年之蓄而春秋譏焉兵貴克詰之典而召公訓之禦敵之策果無過於兵食之兩足而亦有本末之可言以末而言之則兵食固關於禦敵以本而言之則朝廷實爲之根本朝廷正則將相調和內外協心食不求裕而自裕兵不期足而自足矣以之禦敵何攻不克此本末先後之不可不審者也稽之於古吉甫以文武之資而贊周室之興揚北伐之威奏自鎬之功而來歸燕喜張仲是稱度張以將相之才而輔元和之世値逆竪之亂受東討之任而抗章斥邪元稹是□諸葛亮志存漢室師出祈山而臨發一喪惓惓乎賢臣小人之說嗚呼無考友之張仲則不能成北伐之功有忌克之元稹則必以沮東討之擧而一親一遠之間有前興後亡之判君子小人豈不關於用兵乎數臣之所以反覆於二者而不及於兵食者知本之當先末之當後而然也宋之李綱當南渡之秋而獻勤王之謀懇懇乎朝廷之正而責之以方寸之間以爲賢邪得辨則強敵無所畏其意實本於數子而亦以正朝廷爲本者也嗚呼誠使賢邪旣辨而分一器之氷炭朝廷自心而致庶績之咸熙則國無兵食非所患也以戰以守臣未見難也伏願 殿下勿以兵食當先而思先其所當先者 聖策曰予以否德止其道何由有以見 殿下修內攘外之盛心也臣伏睹 殿下遭漢家之病痞軫北顧之深憂採謀猷於廟當咨方略於備邊北門鎖鑰倚寇準之元戎禁中論兵用畢誠之奇才其於制治之策算之無遺而狼煙未息於邊烽羽書交馳於雁門河上有師老之患塞外無奏捷之期孰謂當 殿下無怠之日有小醜梗化之憂乎嗟乎憂防戍之不敷而有募民塞下之規慮兵餉之將絶而有生民入粟之計則謨猷入告者不爲不嘉而匪茹之患尙棘三捷之功愈邈則未可謂謀之克臧也嗚呼國乏公劉之萬箱邊無漢塞之更卒則兵粮不可謂不匱備禦不可謂不疏然以此而謂智者亦無如之何則臣不信也固在於不盡數子之說也伏願 殿下無謂謀猷之不嘉而務別邪心之混淆明以察之公以斷之知其賢也則寄以腹心而用其謀焉知其邪也則抑其浮躁而寢其謀也使淫濁無淆於渭淸蕕臭無雜於薰香則朝廷百官莫不一於正而孝友張仲文武吉甫相與協力於內外裵度之功成而元稹之奸不足患矣李綱之謀得行而是非之分自明矣夫如是則兵之不裕者可使之裕食之不足者可使之足外侮可撻於制挺而生民咸得於奠枕矣然爲此者皆本於 殿下之一心也使 殿下之心一有不正則邪心歸於易置蘭荆歸混於同畹安能致朝廷之心成禦侮之功乎伏願 殿下留意焉 聖策曰子諸生止親覽焉有以見 殿下不恥下問詢于芻蕘之盛心也今臣草莽之臣也傷時有淚而獻芹無路今造昕庭不盡所懷則明日江湖有憂何益請爲 殿下別白而揚言臣聞宋臣劉珙有言曰朝廷者元氣也邊鄙者四肢也元氣壯則四肢強百邪不能侵元氣憊則四肢弱風薄而不仁濕侵而爲瘇然則今日之邊患安知其不由於朝廷乎伏願 殿下任元老之賢而專輔相之職調劑一世以壯元氣則朝廷正而邊鄙亦靜矣安有數者之爲憂於 殿下哉將見足食足兵而寢邊塵於寒北任賢任能而圖至治於無窮矣伏惟聖神深思焉臣謹對</Answer>
			</Answerdata>
			<Additionaldata>足食足兵由於進賢退邪</Additionaldata>
		</Work>
		<Work id="4">
			<Examinationdata>
				<Exam></Exam>
				<Time>
					<Sexagenarycycle>별시_문과_전시</Sexagenarycycle>
					<Year>1562</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>정철(鄭澈)</Name> 
					<Courtesyname>계함(季涵)</Courtesyname>
					<Pseudonyms>송강(松江)</Pseudonyms>
				</Person>
				<Residence>한성(京)</Residence>
				<Origin>영일(迎日)</Origin>
				<Year>
					<Birthyear>1536</Birthyear>
					<Deathyear>1593</Deathyear>
				</Year>
				<Grade></Grade>
			</Authordata>
			<Answerdata>
				<Question sort=""></Question>
				<Answer>臣對臣聞宋儒朱熹之說曰天下之事其本在於一人而一人之身其主又在於一心故人主之心一正則天下之事無有不正如表端則影直源濁則流汚者理有必然矣人君苟能先正其心以爲化民成俗之本則治敎之責盡君師之道得矣恭惟主上殿下以聰明建極之聖加端本出治之功敎成於上化行於下爲國之道蔑以加矣而猶慮倡率之失宜而治道之日卑乃進臣等于軒陛之下發策垂問惓惓於士習人心之不古懇懇於風俗廉恥之日壞援引古昔以及今日猗歟休哉實宗社臣民之福也臣雖不侫敢不對揚休命之萬一乎聖策曰皇降下民止廉恥之可言歟臣有以見 殿下事必師古圖克永世之盛心也臣聞眞德秀之言曰天能與人以至善之性而不能使人人全其性故能使人全其性者君師之責也夫人同受所賦之命初無智愚之別而淸純駁雜所稟不同氣魄才德天責已屬則民不得不賴於人君之作亦不過順有常之性而開迪也若以三代以上言之恭已南面而無爲之化自達於下則大哉堯舜之爲君也刑措不用而自中之民罔于予正則至哉文王之爲君也然猶不忘於迪彝導敎之具則章百姓徽五典而堯舜之敎亦至講六經明六行而文武之敎亦盡是以以言士習而有濟濟相讓之盛以言人心而有藹藹忠厚之美比屋自封而風俗自厚禮讓相接而廉恥自行不疾而自速不強而自化則其敎民成俗之道亦不過若有常之性也雖然於變之化本於峻德從欲之治本於玄德而精一執中之傳又足以基萬世出治之本則三代之治亦豈無所自而然歟嗚呼三代已遠治道日降正心修己之說不明於世趣便目前架漏度日何怪乎士習人心之不古而風俗之日壞廉恥之日喪實有由矣其間雖有一時之可稱而士習猶不美人心猶不正風俗廉恥之點不能盡其道則臣不敢爲 殿下煩瀆也伏願 殿下必以三代爲可法必以後世爲可戒也 聖策曰予以寡昧止不負君師之責歟臣有以見 殿下矯革弊政挽回至治之盛心也臣伏睹 殿下臨御以來憂勤願治日誠月篤知治敎之本諸身念君師之責在已憂士林之不正則立之以學校選之以師儒敎勅之道無所不至慮人心之不古則官守以莅之禮法□以繩之開導之功無所不盡風俗恐其壞也則明三綱敍五常整齊乎人道者無所至廉恥恐其喪也則黜貪汚表節槪勸勵之道無所不盡宜乎士□氣節而民尙忠厚熙皥俗成而廉恥道行可以與三代之治竝駕而齊驅也奈何近年以來治效不著弊政日紛以言其士習則徒知科名之是事爵祿之是圖營營計較於得失之間而父所詔兄所勉者亦不出此故禍福奪其守榮辱累其志以依阿相尙以軟熟相高未聞有直言正己之人出於其間則氣節之士臣不得以見之也以言其人心則狡詐習與性成甲乙始窺而欺罔已萌於中冠笄始加而構陷已肆其慾睚眥有怨而致不測之禍錐刀競利而背暮朝之恩則忠厚之人臣不得以見也以言其風俗則子焉而有殺母之變奴焉而有殺主之變相賊之禍出於唱隨之間堯濮之行發於士族之家拷掠日嚴而惡不悛刑殺屢施而罪益犯以至於疊見層出而不止則忠厚之俗臣不得以見之也以言其廉恥則宰相曳尾閭之欲守令肆狼恣之貪誅求稱其欲割剝極其貪苞苴輦載誇多侈靡以金珠爲脯醢以契券爲詩書公行講託而無所忌憚鬻賣官獄而視爲尋常則廉恥之道臣未之見也此有識之士長慮却顧凛然寒心而 聖問及此實今日轉移變革之大機也臣聞程頤之說曰治道有從本而言有從事而言從本而言則惟能格君心之非正心以正朝廷正朝廷以正百官又按張載之言曰朝廷以道學政術爲二事此正自古之可憂者旨哉言乎誠百王不易之龜範也伏願 殿下講學而正心正心而出治取其剛明正直者以自輔表其惇厚廉恥者以勵俗毋先文藝而後器識則忠節慷慨之士聯袂接迹於廟堂之上于以贊 聖上治敎之責亦以協君師導率之方士習可使爲正也人心可使爲正也風俗可使爲厚也廉恥之道行而貪墨之風自絶矣大而朝廷百官小而州縣候牧遠而四海蒼生無不興起其善心也然則四者之弊雖若易救而其本在於士習之正士習之正雖若多方而其本又在於殿下之一心伏願 殿下博訪眞儒之知此道者置之左右講明義理之學採討聖賢之言使理日益明義日益精操而存之日益固擴而充之日益遠則 殿下之學可謂明矣 殿下之心可謂心矣其可與隆古之治儷美而匹休矣此所謂所操者約而所及者廣也伏願 殿下潛心焉 聖策曰子大夫止其各悉陳臣有以見 殿下虛心受益不恥下問之盛心也臣聞夫子之言曰子率以正孰敢不正又按大學曰堯舜率天下以仁而民從之桀紂率天下以暴而民從之然則吾民之正不在於 殿下之正心乎吾民之從不在於 殿下之求仁乎求仁之要在於正心正心之要在於格致格致之功在於敬義伏願 殿下敬以直內義以方外用功於心術隱微之間致力於人倫風化之本孜孜矻矻無少間斷則盂方水方而民莫敢不正風動草偃而民莫敢不從可以奠民物於唐虞永國祚於無窮矣何患夫深弊之未祛而治道之日汚乎伏願殿下加意焉臣謹對□□
</Answer>
			</Answerdata>
			<Additionaldata>與上尹自新製 士習人心風俗廉恥</Additionaldata>
		</Work>
		<Work id="5">
			<Examinationdata>
				<Exam>증광_문과_전시</Exam>
				<Time>
					<Sexagenarycycle>戊辰</Sexagenarycycle>
					<Year>1568</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>정희적(鄭熙績)</Name> 
					<Courtesyname>사훈(士勲)</Courtesyname>
					<Pseudonyms></Pseudonyms>
				</Person>
				<Residence>한성(京)</Residence>
				<Origin>하동(河東)</Origin>
				<Year>
					<Birthyear>1541</Birthyear>
					<Deathyear></Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰經筵之設尙矣其名昉於何代歟古者師道之敎訓傳傳之德義保保其身體三者之職皆合於經筵之義歟降及漢唐師傳學士之任其亦近於古歟至於宋朝別立講官以專其任何歟程子之必改立講爲坐講朱子於講說之外屢貢奏箚者其意何在誠使程朱二子久於其任其治效可以比於三代歟予以幼沖入承大統勵精圖治深知君德成就在於經筵日與儒臣講劘古訓顧惟留情傳註則有玩物喪志之弊但務思索則有徒騖虛遠之失將何適從歟抑外此而別有大者歟子大夫講學有素必有能言是者其各悉陳</Question>
				<Answer>臣對臣嘗誦宋著作郞范祖禹獻哲宗之言曰陛下今日之學與不學係他日之治亂臣未嘗不三復斯言擊節三歎思欲一陳於冕旒之下者雅矣今我主上殿下從容講道之餘猶慮片言之或遺擧經筵之義策布衣之臣眷眷於歷代之際勤勤於爲學之道乃以大者爲問臣雖無似其敢不言負殿下哉聖策曰經筵之設止可以非比三代歟臣有以見殿下稽古好問之盛心也臣聞帝主之治必本於講學故商書垂多聞建事之訓漢儒有勉強學問之語此學之所以爲大而不可不講明者也是以古之帝王莫不以講學爲務故博延群賢廣其耳目進其學於高明修厥德於罔覺則經筵之設其來遠矣若夫周官之曰師曰傳曰保者或道之敎訓或傳之德義或保其身體出入起居罔不薰陶而成就則三者之合於經筵之義固可知矣降及漢唐或設學士之職而莫不以講論爲主則當時論學之義亦可想矣然而君無緝熙之學臣無格致之功其能萬一於古道乎至於趙宋之興也益重經筵之官別立勸講之員使之啓沃於朝夕輔導其君德則其所專任者可謂美矣然而納誨之道難盡於立談之間獻箴之懇彌切於旣退之後則程子坐講之義朱子奏箚之意夫豈他哉苟使當時之君任之專責之篤置之左右以備訪問隨事獻規養成君德則可以變化其氣質薰陶其德性而三代之治不難致矣嗚呼有如此之臣而其君暗其時昏三劄纔上而反遭涪州之貶四事一獻而竟逢仇冑之怒間世之眞儒不能一日安於朝廷之上則可勝歎哉伏願 殿下法周官而重師儒之臣鑑漢唐而任宿德之賢則國家幸甚 聖策曰予以幼沖止別有大者歟有以見 殿下望道未見好察邇言之盛心也臣伏睹 殿下以成王日將之資同漢文大統之承聰明睿智出自天縱勵精圖治不弛夙夜廣廈之下吁咈不怠細氈之上咨諏方切遊心於精一之學留意於格致之功日與儒臣講論不息則其眷眷於學問而篤意於經筵者吁其至矣然而徒知博學不知愼思而明辨則終至於玩物此留情傳註之所以弊也徒知探頤不知讀書而窮理則必騖於虛遠此但務思索之所以失也是以顏子曰博我以文約我以禮程子曰博學審問愼思明辨篤行五者廢其一非學也此道問學尊德性之不可闕一者也苟或闕一則必有二者之失也宜 聖問之丁寧反覆者也嗚呼爲學之道固不可遺本而趨末亦不可治內而舍外也必也下與上兼盡內與外交養表裏精粗莫不一致然後學問之能事畢矣然其致此之本則臣得一說焉程子曰涵養須用敬進學在致知此所謂孔孟之正傳而行之萬世而無廢者也 殿下苟能以天縱之聖日新之德主一無適終始不怠直內而無毫髮之差涵養而致窮格之功一念之邪必閑於方寸之中戒懼之心恒存於應物之地居閑之際常存對朝之敬處獨之時如在經幄之上念念而敬之事事而敬之無少怠忽則此心之敬常存於中而聖德之修罔覺矣子朱子曰敬者聖學之成始成終伏願 殿下留神焉臣伏讀 聖策曰子大止悉陳無隱 臣知識淺短學術魯莽何足以對揚 淸問之萬一乎謹以臆見僭陳其大槪於前矣於篇終復有獻焉臣聞傳曰至誠無息又曰不息則久大哉至誠之道也天以此道而高明地以此道而博厚以至陰陽寒暑之順序四時五行之迭運何莫非此道之不息也夫聖人亦天地也是以天地一不息也聖人亦一不息也以一不息之心行一不息之道夫豈有一息之間斷也苟或不然而不能無終始之怠則不可以語不息之道矣伏願 殿下一日二日孜孜不息終始如一無小間斷見道之後常如未見之前旣治之後恒如未治之初則可以追精一於二帝邁緝熙於三王而帝王之道盡矣臣旣以主敬陳之於前復以至誠獻之於後伏願殿下留意焉臣謹昧死以對</Answer>
			</Answerdata>
			<Additionaldata></Additionaldata>
		</Work>
		<Work id="6">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>丙寅</Sexagenarycycle>
					<Year>1566</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>이충원(李忠元)</Name> 
					<Courtesyname>원보(元甫)</Courtesyname>
					<Pseudonyms>여수(驪叟)</Pseudonyms>
				</Person>
				<Residence>한성(京)</Residence>
				<Origin>전주(全州)</Origin>
				<Year>
					<Birthyear>1537</Birthyear>
					<Deathyear>1605</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰災異之說自古有之而其說不一可歷指而詳言歟漢儒之五行傳雖曰傳會而事多驗亦不可盡信歟後世或以爲天變不足畏此則何所見而言歟予以寡昧叨承丕基夙夜寅畏不敢荒寧而今者冬月之雷震擊於都下李杏之花齊發於季秋其所以致之之由可得聞歟古人云祥多者其國安異衆者其國危以古人之言揆今日之災豈不大可畏哉如欲消災異安國于篇家其道何由子諸生讀聖賢之書其於事應之迹必有商確者其各著</Question>
				<Answer>臣對臣聞宋巨宋祁有言曰僻君忽災而自泰故益侈而趣亡賢君謹災而自警故修德而獲祉其亡其興惟在人君警忽之間則消災安國之道豈有加於懋德哉恭惟 主上殿下以有臨之德承艱大之業孜孜宵旰二紀于茲一德之效孚于上下而修省之念未嘗或怠乃於亮陰之中旣降自責之文以求助于百僚又進布衣於雲龍之庭訪以消災之道其高宗乃雍之言乎其景公善言之類乎實東方億萬年無疆之休也臣雖綴學之士豈敢以游言欺罔 殿下乎請以一得之愚陳戒焉臣伏讀 聖策曰災異之說止何所見而言歟臣欽仰 殿下惟前代明徵定保之盛心也夫災異之說自古有之而其爲說不同臣謹按劉向五行之傳有以毛蟲屬金羽蟲屬火以雷屬木而其災異之作各以類應又曰冬雷暴作布政失和之所致此則猶或可信而由前言之則多有牽合之妄雖天之降災在人而豈如是其一一指之哉抑臣之所聞異於是作不善降之殃先王方懋厥德罔有天災是誠不易之論也宋之安石以執拗之學士疵誤時政天變之作實由於變亂法度困瘁生民而敢爲適至之言以罔神宗其爲罪豈啻百倍於漢儒之附會也伏願 殿下以伊尹懋闕德之訓爲師以神宗惑安石之言爲戒焉臣伏讀 聖策曰予以寡昧止大可畏哉臣奉讀再三欽仰 殿下恐懼修者克謹天戒之盛心也臣伏睹 殿下自承丕基嚴恭寅畏無怠慢之失臨深履薄絶放肆之誤操存一心者篤於內懋勉庶政者盡於外克誠而天之享克仁而民懷之憂勤惕勵以圖至治者于今二十有餘年矣宜乎風動之化行天休之滋至奈何恭默之日燁燁震雷發於建亥之月西都桃李敷於季秋辰孚命荐臻以軫我 殿下寅畏之心哉抑天之心出於仁愛耶抑時之政召致災孼耶臣聞天作孼猶可違自作孼不可逭 殿下之政無致災之由而災若是則是天作也政若不免於自失則是自作也如其不知則已臣伏見 殿下近日思其所失條其疵政者多至于十四則 殿下旣已知之矣自古人君有失而知者少知而憂之者尤鮮 殿下旣克畏而憂之則於消災之道思過半矣臣聞妖不勝德今茲之旱雖曰可畏而弭災之得其道則災可消而爲祥憂可轉而爲喜 殿下旣以誠臣問何敢不以實對以蹈安石欺罔之之罪也哉孟子曰人不足與適也政不足與間也今日之疵政雖曰多端實由 殿下之德有未實而致也臣敢冒萬死以陳其未實之實可乎 殿下往自甲子悔悟勵政臣民上下拭目淸明之化而猶未見三代於變之治反未免漢唐衰世之災者誠在於是伏願 殿下恕其狂僭焉大奸之病國者 決去而流逬之然而朝廷之上貪汚之風未革是 殿下去奸之德有未實也大臣之諫諍者出於憂國而悅而不繹是聽言之德有未實也馹招之賢一接之 後無聞魯邸之舍而今不知其亡也則是好賢之德有未實也有此四者足以致可畏之災則冬雷秋華何足怪哉 殿下之所畏臣不敢知有及乎此乎豈非今日之災天實仁愛我 殿下而亦實其有未實而玉成也哉然則與其祥多而有喜葛若異衆而有畏也哉書曰不畏入畏又曰德惟一動罔不吉伏願 殿下懼天災而實已德焉臣伏讀 聖策曰子大夫止其悉各著于篇臣奉讀再三欽仰殿下虛心受益芻蕘必擇之盛心也臣聞畏災則治忽災則亡有畏則思思則爲苞桑之計無畏則逸逸則有覆隍之漸伏願 殿下畏災而思之於心曰夫何天災之至此極也我之所以應之之者有未實耶夫何疵政之至此極也我之所以出治者有未實耶以此二者念念不忘勿以私意而或間彌久而愈篤則熒惑之徙不待於宋公之言而桑穀之枯奚待於伊陟之戒也夫如是則和氣傍達而邦家永孚于休矣伏願 殿下留神焉臣請終以實德之說申告之臣所謂實卽所謂誠也非誠有是德德非其德矣天道一於誠而不息故四時行萬物遂聖人治天下萬幾理百姓寧者豈有他道哉純於天道者誠此心而已矣伏願 殿下法天道聖人之誠而實已德也心有所慊則實用其力而誠之政有所不和則戒其作爲而誠之災有所不消則察其過誤而誠之至於動靜云爲莫以不誠處之漙博之德久於中而徵於外則至誠而不動者臣未之聞也其機如此則災孼不興而天其申命用休矣伏願 殿下懋哉懋哉臣謹對</Answer>
			</Answerdata>
			<Additionaldata></Additionaldata>
		</Work>
		<Work id="7">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>丁丑</Sexagenarycycle>
					<Year>1577</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>강신(姜紳)</Name> 
					<Courtesyname>면경(勉卿)</Courtesyname>
					<Pseudonyms>	동고(東皐)</Pseudonyms>
				</Person>
				<Residence>한성(京)</Residence>
				<Origin>진주(晉州)</Origin>
				<Year>
					<Birthyear>1543</Birthyear>
					<Deathyear>1615</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰古人論運氣流行寒煥之偏災祥之應素定於前庶徵之各極六沴之爲害將付諸天運而不可轉移歟近年以來雨暘不若災咎相仍加之以癘疫熾發在在皆是是何故歟抑何修而將禳耶古有立後而乃止不畏而無患者其故何歟惟我文廟親自製文以祭棘城海西一路遂絶薦瘥之患玆者命官遣祭罄予微誠而未見其報上慙先祖下念民庶惴惴然無地自容夙夜側席冀答仁愛而昧昧不識肯繫之所在諸生援古證今悉陳無隱</Question>
				<Answer>臣對臣聞黃鍾一動荄甲皆春夜氣一交妖怪錯出機緘影響氣數壎篪感通之妙亶不外乎吾之一心而已恭惟 殿下以聰明冠古之資加兢惕不息之功夙夜寅念罔敢荒怠天眷已至而猶慮乎災咎之相仍民生已安而尙念夫癘疫之熾發不獨謀之於心而又謀之於卿士不獨謀之於卿士而又謀之於韋布不以臣等爲草野愚蒙而特進于赤墀之下欲聞轉移之說嗚呼事急者無徐步心痛者無緩聲 殿下之心事可謂急且痛矣臣敢以徐步緩聲而忽 殿下宵旰之憂哉臣伏讀 聖策曰古人論運氣止可轉移歟臣聞之人之心卽天地之心人之氣卽天地之氣也故吾之心順則天地之心亦順矣吾之氣順則天地之氣亦順矣矧乎人君以一身爲三才之主以一德爲天地之極一動一靜無往而非天號令有風雷之鼓舞政令有日月之照臨德敎有雨露之澤潤威儀有霜雪之嚴肅君之天無往而非天之天則天之天亦無往而非君之天矣苟爲不然君失其天而有以召天之怒則災咎之來必矣是以洪範以肅乂哲謀聖爲休徵之本以狂僭豫急蒙爲咎徵之應然則曰寒曰燠之偏曰災曰祥之應果可委諸前定而庶徵之極六沴之害獨不責之於人心之天乎伏願 殿下勿以氣數之前定而惟以轉移之在人心者爲務焉臣伏願讀 聖策曰自近年止肯綮之所在臣聞人事失於下則天變應於上是以內殿無逸之圖代以山水則變怪層出太液尙書之圖退而酗酒則災異畢見玆豈非乖氣致異之明驗耶惟我 聖朝重熙累洽且敎且育今二百年于茲矣以誠敬爲事天之本以仁恩爲牧民之要是宜天無不感而睹休▣▣滋至民皆樂業而見生齒之日繁矣奈何至誠之德未孚於神明仁愛之天屢示於譴告雨暘不若而有極備極無之凶災咎相仍而疊天妖地怪之出加以癘疫一發內外同然始熾於關西而死者千數竟延於京城而僵尸相屬孤子寡妻素冠滿路東西奔避巷無居人哀哀人生一何慘痛臣曾按宋史汴京大疫城間出柩九十餘萬豈意當 聖朝位育之秋見衰世消減之禍乎臣不敢知所以致此者何故可以穰此者何術歟昔伯肩癘以立後而卽止庾衮守病因不畏而無患是不過怨舒於地下誠功於救兄而然也 臣竊恐今日之勢固非立後之可已而熾發之威亦不得不畏也曩在先朝瘟發海西而親降宸章以告棘城一路毒焰灑然皆醒是則至誠感神固非虛語也今者 殿下之憂慮亦已至矣分遣近臣祭禱兩道多發醫官遍救閭閻猶以爲未至也罪已自責久撤正衙之御大臣一言輒停閱武之擧是 殿下憂懼之心禍無讓於文廟而民不見德害益日熾抑獨何哉宜 殿下上漸下念無地自容者也嗚呼臣不敢知誠有畏天之實而天不應之乎抑但有畏天之名而無畏天之實乎有其實而望其應則可無其實而欲天之應也則不幾於欺天乎臣竊聞人可容僞天不可容僞 殿下苟於屋漏隱微之中小有不歉之意則是亦僞而已應天之變未免於僞則 殿下消弭之道不其疏乎大抵應天之道有本有末罪已自責側身修行者本也減膳撤樂祈禱城隍者末也 殿下之於應天亦未免於治其末而遺其本者也何以言之古之聖王若遇災變則必廣開言路以補其過今 殿下則不然平居多自聖之病故聽言無虛受之美曩於大禮之畢張樂受賀晏若平時雖耳日之臣交章論奏而訑訑之色拒人千里噫此何等時也而忍行如此之擧乎 殿下應災之道如此國人孰知 殿下之心乎 殿下之心不明於國人則宜乎上天之感應漠然於 殿下也宋仁宗嘗曰減膳撤樂近於崇飾虛名而不若夙夜精心懇禱者至哉言乎此正臣之所謂應天之實也 殿下誠能遠師仁宗近法文廟以是誠事天而爲弭災之本以是誠恤民而無一毫之僞念念在茲無少間斷哀矜惻怛之意罔懈於寢食醫藥救活之方更飾於中外益開言路廣求民瘼使 殿下之誠上通於天下孚於民則 殿下之心卽天地之心也和氣所感禎祥可致又何患薦瘥之未絶乎伏願 殿下勿事其末而專求其本再使子遺之民得躋仁壽之域也臣潛伏山野寓目時艱雖無肉食之謀竊壞漆室之憂思吐欲一吐今已久矣伏願 殿下勿以狂僭而棄之臣謹對</Answer>
			</Answerdata>
			<Additionaldata></Additionaldata>
		</Work>
		<Work id="8">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>庚辰</Sexagenarycycle>
					<Year>1580</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>이덕형(李德馨)</Name> 
					<Courtesyname>명보(明甫)</Courtesyname>
					<Pseudonyms>한음(漢陰)</Pseudonyms>
				</Person>
				<Residence>미상</Residence>
				<Origin>광주(廣州)</Origin>
				<Year>
					<Birthyear>1561</Birthyear>
					<Deathyear>1613</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰大學論治平之道專以財用任人爲說帝王致治之道果無大於此者耶世之稱漢唐財用之阜必曰紅腐相仍斗米三錢其稱用人之盛者必曰金馬群英登瀛學士玆皆能盡其道而致然耶自茲以降能盡其道與不能者之得失可歷指而言歟予以眇末孜孜著力於務本興學之事而治效闕如國無三年之蓄朝乏多士之寧其故何歟田制不明歲入多漏大擧打量之後則里井騷然將有蕩柝之憂苟度時月因循不改則賦役不均之弊無時而可祛也仕路不淸公道壅閼全用科目之人則丘園自守不無恬退之人廣開仕路選及鄕里則魚目混進之試有所不免何以則財用恒足而無告乏之患賢能幷進而致同寅之美歟子大夫學造通方必識時務其各悉著于篇</Question>
				<Answer>臣對臣聞經言節用而著裕國之道傳載修身而明取人之本苟能節其用戒傷財之害修厥身盡求賢之要則財何患不阜選何慮不公恭惟主上殿下業承富庶運撫熙明躬禹儉而衣食於菲惡闢舜門而惇允乎德元幾康勤命建立治道乙丙乎憂勤廊廟乎咨度而尙慮夫生財用人之有闕袝禮纔畢策士龍墀特擧財用選士而發之問首以古繼以今諄復乎矯弊之說臣誠不侫庸足以奉大對雖然藿食懷憂狂言有擇臣惟不言當任厥咎臣伏讀聖策曰大學論治平之道止可歷指而言歟臣圭復再三不勝隕越于下臣聞洪範敍八政而食貨居其先商書勸一德而難愼垂之訓利用厚生必重聚財立政經邦寔賴用賢非財則民不生非賢則國莫理九式之條勤頒於經用之數庶明之翼自華於協恭之朝君民同足而用甚博政敎賴擧而化以洽是故利國莫急於謹財敷治亶在於求賢財苟阜焉則利及於公私賢苟進焉則官絶於癏曠古昔善爲邦者必勤謹於斯二者之道故重天下之大本求國家之利器講疾舒之宜而民以聚軫和一之美而乂用明養成群生升運庶事此孔氏之遺書所以敍治平之要而丁寧乎絜矩之道也雖然天地之生物易匱賢邪之進退難辨用之不節則莫能盡阜財之道身之不修則莫能正取人之本帝王致治之要不出於財用任人而原其道之盡其實則不過曰用必節而身必修而已三革以降明君誼辟豈無□□之可稱者乎都廩靑錢貫杇難核大倉紅腐峙積相仍者元默之漢化也□戶不扄道拾無人穀賤關市三錢斗粟者仁義之唐效也躬朴素於弋綈惜□費於露臺正庸租之良法具殿材而不構則二帝節用之道有以致富庶之化而泥道德於黃老畵近效於雜伯禮樂未遑塵娶多慚則何足爲殿下今日道哉建元之間有尙儒術賓興邦國藹蔚聲華者金馬之群英也天策之府講閱墳籍而十八彙征詞藻相傾者𤅀洲之學士也明道宏儒老死江都而□□東閣布被逞詐道不純王遺實循名而文華遂技笑刀逢惡二帝用人之道有愧於邦國之楨而牽補責效混混乎粉餙之域則又惡足爲 殿下□日道哉嗚呼非堯舜不陳孟子垂訓不三代皆苟張子有言臣請以孟子垂訓者陳之伏願 殿下以張載所言者省焉臣伏讀 聖策曰予以眇末止同寅之美歟臣圭復再三不勝損越于下臣伏見 殿下自宅祚以來宵旿圖治持構獲之志負艱大之投制民之政不遺於算中之策側席之求恒軫於任用之際杜玩好之事而撙節經費操爵祿之柄而砥礪賢哲錢穀之問每降於廊廟書幣之聘每勤於丘園裕財之道任賢之方孜孜着力靡不用極則可以見乃倉乃積而儲峙之日富王多吉士而杞瓜之共殞治道之隆泰駕商軼周富敎之功驗唾漢陋唐而倉廩告□曾邦發不足之嘆道往難充虞庭絶翕受之美耕逾九載蓄闕三年路旁招求俊乂不章宜 聖上之有憂而詢之芻蕘者也姑以 聖問中數弊陳之田制不明量田久廢弱壟强窺其畝東南溝洫有兼幷之患境界無彼此之患分新漂未建於破堰租稅尙存於荒田虽虽羸氓偏受橫斂之苦而豪勢之家新菑近懇者例落於貢案之外則 殿下之仁政無所施而境界之闢不復講矣今若一切改轍欲擧打量之役則繹騷村閻鷄大不寧而民有蕩柝之患舍焉不議玩愒歲月苟歸於姑息之流則賦稅不均弊瘼難袪庶民之困無日可紓矣臣聞法固可行而時亦有待打量之擧雖出於愛民之心而流亡之弊不可不念則姑待歲稔民得安業然後熟慮而審行之猶有可也鴟鸞不同啄薰蕕不同臭而仕路久濁公道壅閼名器常假於癡椽戶素無汰於聾承燕雀騈趨於朱扉銅臭未掩於外議正道之晦尙忍言諸今欲盡取科目之人則操直潔身者莫回食苗之駒而遺逸之歎極矣爲是之慮選及鄕里一藝必錄小善率用則矯行之輩多混於碔砆之競售而竊吹雲英臧否難別臣以爲科目取人之度規廢之則不可而鄕選固聖辟之美意則舍是尤非今之用人之道不在於斯二者之外而蓋亦有善救之道矣臣聞生財之道不越於節用用人之本莫重於修身用之節矣財必阜焉身之修矣賢必進焉臣聞奢侈之禍有甚於水火天之所生地之所養自有厥限而用之不能節則詎可如川涌神運而望經費之不匱乎宂官未省而食者衆調度莫恤而用之疾侈靡爭尙日費甚鉅若是而望財之無乏是猶瀉水而祈其滿也臣伏願 殿下法卽田之卑服效御下之純衣而躬先節儉之化以示小民之表省減浮費之弊以作四方之倡則國未有不足而財自阜矣臣聞權衡之旣設輕重易辨水鑑之旣明姸媸無逃不盡其在我之道而望賢否之莫混不亦難乎舜有明辟之德而元覬登朝周有譽髦之實而吉士生國傳巖板築者非商宗則莫致渭川釣魚者非西伯則莫起伏願 殿下思唐虞之克明峻德法成湯之用人惟已修身以道取人以身旣明其取又公其選則方寸之鑑衡湛然於天理之洞澈而賢哲幷進陰邪自屛而庶至於同寅之美矣然則裕財用之方淸仕路之道擧在於吾德之盡其實而打量田稅之策科擧里選之弊有不足慮者矣臣伏讀 聖策曰子大夫止予將親覽焉臣圭復再三不勝隕越于下臣聞裕財之道用人之方其本則在於人主之一已而奉行而成其事之美者實在於得人苟得其人則田制之打量不足致騷擾之患而銓衡之注擬不足慮混進之弊度支之經費不爽於商利之日而委任之道然固得矣伏願 殿下益加端本之功而爲之表的焉益勤任責之效而盡其幹力焉哲士之進拔茅於明揚之列公道之復日揚於禮義之化而商確財利積儲畜而裕公私者特一有司之事耳漢臣王褒曰明王勞於求賢逸於得人 聖神留意焉臣謹對</Answer>
			</Answerdata>
			<Additionaldata></Additionaldata>
		</Work>
		<Work id="9">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>壬申</Sexagenarycycle>
					<Year>1572</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>유근(柳根)</Name> 
					<Courtesyname>회부(晦夫)</Courtesyname>
					<Pseudonyms>	서경(西坰)</Pseudonyms>
				</Person>
				<Residence>한성(京)</Residence>
				<Origin>진주(晉州)</Origin>
				<Year>
					<Birthyear>1549</Birthyear>
					<Deathyear>1627</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰惟天生一世人材自足了一世事顧上之人取之用之如何耳三代兩漢人材爲盛用何道耶降及後世人才日下其故何歟其取之用之之方可歷指其得失而言歟吾東方所用之規代各不同亦各聞其詳歟我國家列聖承承人才之盛超軼前古予以涼德叨承丕緖勵精圖治銳意求賢六年于玆宜乎人才輩出蔚爲世用而反有之人之嘆予甚慽焉將取用之不得其方而然耶抑得其方而有所未至而然耶求之於科目則衒鬻之習成求之於蔭保則宂雜之路開行鄕擧里選之法則不勝其毁譽之興擧搜巖剔藪之典則或嫌於古今之異何以則能免於玆數者之弊而取用之盡其道歟抑別有取舍之道在乎數者之外歟伊欲使一世人才在位在職以輔予治道治法致風俗丕變民生樂業永寧我家邦其道何由子大夫抱堯舜君民之志其於明體適用之學講之有素各其悉著于篇</Question>
				<Answer>臣對臣聞崔興之有言曰天生人材自足以供一世之用爲人君者苟能羅致而器使則不患無賢才矣今 殿下聿修祈穀之禮仍恢選士之路進臣等于庭策之以取人用人之道大哉問也其知急先務乎臣一布衣也謬忝計偕獲躡公堂之一磚初見君父敢諱張栻之極言請對揚休命之萬一乎 聖策曰惟天生一世止可得聞其詳歟臣伏讀再三欽仰 殿下法三代鑑後世之盛心也臣聞致理之本在於人才而任賢之責又在於人君是以才必生世世實須才不借於異代有裕於當時矣惟其不能自致故取之不可不愼也用之亦不可不謹也雖然必有取之而後方可以用之不有以養之則尙何能取之也哉必也養之於不取不用之時而取之用之於旣養之後則賢才之展布可見功業之成就亦可期矣嗚呼乏人之世或有無人之嘆者非天之降才爾殊也亦見其取用之失其道也稽之於古取人以身敷求哲人者三代之所以取也用人惟已立賢無方者三代之所以用也惟其則哲之明不衒於取之之際勿貳之誠不雜於用之之間故有彙征之美而無遺賢之失也況其振作導迪無所不用其極則爲盛之隆以寧之效實原於養之有素也賢良方正西都之取人也孝廉淑行東京之取人也是以經明行修之士直言敢諫之徒前後登庸是有得於成周之遺意也但其養之之方或愧於古則無不免彼善於此者矣自是以降寢遠寢微上無所用之實下乏自重之道中心之法書判之制取之旣混用之亦雜則況望其有養也哉駁乎無以議爲也獨惜乎宋之人才庶幾於三代之盛而其君暗其時不遇不惟不取不用而必欲斬伐銷鑠是何有才不用之至此也臣於此益知世無乏人之時也只在取用之不得其道也惟我東方僻在海隅箕範失傳文猷無徵取士之規用人之方蔑蔑乎無聞也以至于元聖以及于高麗雖皆講之以經籍試之以文辭然而其實尙不能依俙於兩漢之盛則何足煩 聖德哉伏願 殿下法所當法而鑑其所當鑑者 聖策曰自我國家止其道何由臣伏讀再三欽仰 殿下自視欿然爲治不苟之盛心也恭惟我朝積德過於百年制作侔于三代兩科有其法卽大庇之遺意也蔭保有其制卽世祿之遺意也以至十室之忠信不遺巖穴之遺逸亦擧皆能不畔於古而有宜於今所謂周監二代郁郁乎文哉者也宜乎翕受敷施無愧於三代之隆矣況內外設學校大小有師儒其所以養之者如此則漑其根食其實有何難哉式至于今 殿下望道之誠如渴之懇無添於先而有光於前矣軫念於宵旰者無非育才之責論思於經幄者率是任賢之方是宜群賢願立績用咸熙矣奈之何近年以來無周文作人之效有神宗無才之歎取之而不簡其良用□□不見其驗法無不蔽而算無得策以重我 殿下憂勤之念也以爲不得其方則祖宗之成法至矣以爲未盡其方則 殿下之繼體至矣臣不敢知何自而然也姑就 聖問中數弊而論之試之以科第則擧子遂名之習濫觴取之以保擧則闒茸癏職之弊滋蔓選擧之法非不美也而毁譽文構□□剔之典非不盛也而古今異宜焉是何有三代之遺法而無三代之遺直耶盡臣嘗懷子思日非之憂而未用君實用人之書思欲日竭其愚哀者久矣今承 聖問以爲有所未盡歟是 殿下旣已知之臣何敢隱忍而不言也哉臣愚竊以爲數者之弊科自累之也自夫科擧之權輿也學校雖存而所以養之者干祿之資而已養之以此而取之用之又欲不由是道則天下寧有是理哉是以爲上者不計人心之壞爲士者不知天爵之榮所取者此人也所用者此學也擧一世之士而頭出頭沒不能以自拔則況所謂蔭保之道無惑乎雜宂之甚也其來旣久其習已錮希世取寵之外未知有遯世無悶之樂獻啓投書之外未知有入孝出悌之行欲行選擧之法則妄肆怪罵惟知掩其善而揚其惡欲修搜剔之典則動輒沮閣未知法於古而行於今如此不已日盛月甚臣且恐不止於乏人之歎也不審 殿下亦嘗念及於斯歟嗚呼科擧之法不可猝而變則數者之弊無從而可革耶臣聞古君子有言催科不擾是催科中字撫以此推之亦必有其道矣苟使今世之人皆知內外之分則要作好人而不要作貴人要先器識而不要先文藝成人有德小子有造而濟濟焉彬彬焉何莫非幼學壯行之人乎求之於科目則皆此人也取之於蔭保則亦此人也擧一鄕之善士何至於毁引雲林之高蹈何害於今然則不出數者之外而可救數者之弊矣雖然不有 殿下導養之功則人孰知內外之分哉孟子曰待文王而興者凡民也若夫豪傑之士雖無文王猶興今不以文王之所以養民者養民而欲望皆爲豪傑之士則是自任者輕而責□□□民之從之也不亦逆而難乎臣按周禮以鄕三物敎萬民而賓興之一曰六德二曰六行三曰六藝此臣所謂文王之敎也 殿下苟能以此導之以此養之則無事於取而取之不竭無事於用而用之無窮矣將見俊乂在位賢能在職贊成至治陶成善俗而邦國永孚于休矣嗚呼寸愊眷眷於取人以身而不及於修身以道修道以仁則亦非推本之論也伏願 殿下典念于學極拯于上則天位王道實原於愼獨之功漸染觀感自形於不令言之中矣取人以身修□以道修道以仁者顧非今日之先務乎伏願 殿下留神焉 聖策曰子大夫止悉著于篇臣伏讀再三欽仰 殿下問於不能樂取諸人之盛心也嗚呼爽邦由哲得人者昌自非暴棄之君孰不欲舍已而從人以臻大獻之盛也惟其秉彝好德之心或有私意所間則雖有其人亦不能信用者古今之通患也今 殿下以乏人爲憂故臣以育才獻焉抑未知果有其人則 殿下其能用之勿疑乎臣未嘗預聞於朝廷之末議則誠不及知之安知有才莫施有學莫行竟至於齎志而沒者或有其人耶 殿下試思之苟有如臣之所慮者自今以往改絃易轍取之用之如恐不及則庶可爲矣臣非不知科目應擧之文自有程式而螻蟻愛君之誠實不能自已 殿下恕其狂僭焉臣謹對</Answer>
			</Answerdata>
			<Additionaldata></Additionaldata>
		</Work>
		<Work id="10">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>甲申</Sexagenarycycle>
					<Year>1584</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>민인백(閔仁伯)</Name> 
					<Courtesyname>백춘(伯春)</Courtesyname>
					<Pseudonyms>태천(苔泉)</Pseudonyms>
				</Person>
				<Residence>한성(京)</Residence>
				<Origin>여흥(驪興)</Origin>
				<Year>
					<Birthyear>1552</Birthyear>
					<Deathyear>1626</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰古昔帝王推是心而行是政故苟有是心則必有其政而降及後世心勞而政拙終未見從欲之治其故何歟予以否德叨主臣民不克負荷之念臨政願治之誠寧有小間耶淑人心回世道庶見可封之俗而綱常之變相繼而起修城郭繕甲兵期致克詰之盛而犬羊之醜益肆匪茹量田均稅實近分田之稅而視若聚斂之政徒民實邊深得禦暴之道而皆懷半▣之心其也主惜施爲之際興心相悖者矣夫豈可一二計哉是何予心無異於古而治之不古若至於此耶子諸生讀古書講當時必有拊心自語而欲言之者其各悉著于篇</Question>
				<Answer>臣對臣受天畀含氣而生反求吾身體之於內推在身之本而添帝王之心又驗夫所以施於有政者何道也沈潛窮格若有所會於中而未敢以聞於人今我主上殿下承百王之統傳千聖之心道已至矣而常若未見治已成矣而猶爲病諸爰集八方之士迺下十行之札條其疵政非止一二則其唐堯總章之訪乎其夏禹詢路之意乎是心足以王矣臣何敢以位不謀政而不敷其心腹腎腸乎試誦平日之所嘗學以爲效忠之第一義伏願 殿下勿以人而廢言也聖策曰古昔帝王止其故何歟臣圭復再三欽仰 殿下慕古昔陋後世之盛心也臣聞心者出治之本政者致治之具政必本於心而心必施於政故有其心而無其政是謂從心有其政而無其心是謂從政心存則必有是政矣政行而未必有是心也然則欲行是政者舍是心而何以哉欲存是心者舍是誠何以哉是以古先哲王體天地生物之心而知其同得乎天者莫不有是心故推其所得於天而見之於發號施令之間其用不息其體無貳亦有以不忍人之政而行不忍人之心也澤斬先王世漸陵夷其間或有可稱之君願治之主則其心豈盡異於先王之心哉其政豈盡倍於先王之政哉然其所以爲心者失其吾之所得於天而其所以爲政者不能行其所不息故宵旰憂勤至於日昃不遑紀綱法度不能從厥攸好則得保無亂亦云幸矣從欲以治奚可望乎伏惟 殿下法所當法而鑑所當鑑者 聖策曰予以否德止至於此耶臣圭復再三深感 殿下居安思危不自滿暇之至意也臣伏睹 殿下當五百而挺生應千一之景命上纘祖宗之緖下軫政事之煩罔有一息之荒怠化民俗而嚴外侮正經界而固封疆可謂有其心矣可謂有其政矣所謂以開睢之美意行周官之法度者也宜乎人心日趨於丕變而世道允升於大猷城郭不至於覆隍而甲兵無戒於不弔擧土均之法而民不患於不均發閭左之戌而人不憚於新居矣奈之何彛倫攸斁風俗漸愉未聞可旌之善而反有人倫之變剚刃於孔懷者有之謀去靡瞻者有之睥睨夷漫犀革耗蠹不見克敵之實而徒存虛設之名逞謀於穿窬者有之肆毒於反筮者有之薄正新菑而申畫舊疆乃所以抑貪暴之多取行什一之美制而民猶怨咨疾視有甚於厲民鉤摘逋逃而勤移豪猾亦所以懲有戾之徒備居圉之荒而民爭詛呪震動胥若於比罰凡此數者皆足以衋 殿下之心病 殿下之政而不特此也令出而有反行之患圖事而無積成之美道與時違不如 殿下之意者十常八九以貽八彩久嚬重瞳屢回耶以爲 殿下之心不及於政而然也則 殿下之所以操存者無非帝王之心以爲 殿下之政不本於心而然也則 殿下之所以制治者無非帝王之政臣不敢知肯綮於何所而疚病於何地耶臣旣辱賜問之列而又寵以親覽之榮臣敢冒萬死以磬愚哀先泝起弊之源而後策救之之方可乎臣伏睹 殿下內外設成均學校而所以敎之者章句而已遠近頒三綱二倫而所以導之者口耳而已則民焉知入孝出悌之義乎臣恐 殿下之所以勵俗者徒有先王之政而或未盡於心誠也都鄙築千雉百雉而無人和之可守邊圉積戈矛劍戟而昧刺擊之何事則兵安知親上死長之義乎臣恐 殿下之所以詰戎者徒有先王之政而或未盡於心誠也名雖改量而吏緣爲奸反不如前日之我理則人豈好繹騷之擧乎臣恐 殿下之政徒有其心而或未盡於其誠也事急實邊而民秖爲病竟自比有北之投畀則豈有適彼之樂哉臣恐 殿下徒有其心而或未盡其誠也然則變起綱常何足怪也虜至跳梁固其取也聚斂之譏不可免也洋渙之心無以萃也臣聞先儒朱熹曰政者爲治之具蔡沈曰□主一心萬化之原程頤曰末有不誠而能動者也旨哉言誠治平之律令格例也然□不能自行必資於心心不能自運必主於誠伏願 殿下立此心於虛明一之中而推此誠於酬酢運用之際欲風化之淳也則盡克躬率之政而以是心誠之欲武威之立也則克盡敷文之政而以是心誠之經畫平賦之政實邊禦暴之擧莫不以懷保字撫之心而誠之一政一令之間莫非此心之存而此誠之行則將見丕應徯志而無梗化之民共保皇極而致無爲之治矣夫如是則頑囂俗變致可封之美而敗常之刑措不用矣解弛政擧有克詰之盛而犯邊之虜無足慮也農者皆悅於中正之賦而不復讎敵於下遷民自得於樂土之適而安有怨誹之言乎擧一域之民而共囿於 殿下之誠以 殿下之心爲心則 殿下之心無愧於古聖王而 殿下之治亦軼於古昔盛時矣伏願 殿下留神焉 聖策曰子諸生止予將親覽焉臣圭復再三益感 殿下虛襟好問樂取諸人之盛心也臣誠不佞不足以對揚休命而眷眷之忠有同犬馬咫尺天威丹悃自激旣以腐儒之說瀆陳於前而於其終也復有未盡之懷敢畢其餘意焉臣聞人君雖聖而苟無賢佐而馮翼之則政遏而不行化況而不宣必也得其人以任其事則運何難於掌上行必速於置郵矣若得如契之賢而以敷五敎則民俗自爾淑矣若得如方叔之老而以責武備則國威自爾振矣分田以孟子爲法則 不失文王之意而能合民心矣徙民以周公爲法則不戾盤庚之意而 能定民志矣然取人之則在修身而庶官得人亦在一相之賢伏惟 殿下其鑑于玆臣謹昧死以對</Answer>
			</Answerdata>
			<Additionaldata></Additionaldata>
		</Work>
		<Work id="11">
			<Examinationdata>
				<Exam>식년_문과_전시</Exam>
				<Time>
					<Sexagenarycycle>己卯</Sexagenarycycle>
					<Year>1579</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>유덕종(柳德種)</Name> 
					<Courtesyname>언윤(彦潤)</Courtesyname>
					<Pseudonyms></Pseudonyms>
				</Person>
				<Residence>충주(忠州)</Residence>
				<Origin>문화(文化)</Origin>
				<Year>
					<Birthyear>1532</Birthyear>
					<Deathyear></Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰眇予寡昧躬嗣大曆服有無疆之休加克勤之心兢兢業業勵精圖治一紀于玆而治效不著百弊俱興甄守令減貢賦民隱非不恤也而田里怨咨野有鴻雁之嘆選將師修器械武備非不整也而邊鄙疏虞國無于城之將學校頹廢師生惰弛賢開將鞠爲茂草風俗薄惡弑父殺失斯民不遠於禽獸誠切求言而下情猶壅不聞諤諤之論禮優招賢而獨善不顧未見于而來晝思夜度事與志違將有渙散不可爲者是予爲治之未得其要歟抑予求道之未誠而然歟何以則治體有立紀綱畢張群賢協恭而庶績其凝歟子大夫藏修有素必有匡救之策悉陳無隱</Question>
				<Answer>臣對臣聞爲治之道在知其要爲治之要在盡其誠苟能知其要而盡其誠則爲國乎何有恭惟 主上殿下以有爲之資承罔缺之謨治已隆矣而猶爲未洽道已盡矣而猶若未見特進臣等于丹墀之下咨之以六弊其堯舜病諸之心乎臣雖童觀敢不揚休臣伏讀 聖策曰眇予寡躬止百弊俱興臣欽仰 殿下不易惟王之盛心也臣聞以一身寄嵬嵬之上以一心運茫茫之中者人君也安莫安於人君危莫危於人君故古之人君必兢業而圖之誠敬而莅之況民隱之恤戎兵之詰興學正俗之本察言龥俊之責皆萃於一人一人者萬化之原也 殿下有夕惕之志有圖治之心而治効未着▣歷紀之餘時政尙疵於萬幾之中則臣恐 殿下於爲治之道或未盡其要而爲治之要或未盡其誠也臣聞傳曰至誠而不動者未之有也伏願 殿下加意焉臣伏讀 聖策曰甄守令止庶績其凝歟臣欽仰 殿下思興至治之盛心也臣伏睹 殿下卽位以來思治如渴知民隱之可恤則簡推賢良而畀字牧之責薄其賦斂而惠流難之民慮武事之不備則擇丈人而專分閫之任鍛戈矛而致器械之精體周文之作人而右文興化師帝堯之於變而移風易俗求言之誠已切於止輦招賢之禮亦勤於束帛是宜民絶籲天之哀野有罝免之才絃誦洋洋世道熙熙君門無千里之隔畎畝應三使之聘奈之何萇楚有怨而捕蛇之嘆斯極邊圉率荒而干城之詠無聞倚席觸屛而師生同歸於荒怠弑父刃夫而悖亂卽近於禽獸下情鬱而不通賢者去而不顧以累我 聖上淸明之治乎嗚呼秋毫沾於淮濟不害於淸難婁子視之不甚快也況此六者爲今之六弊興言及此涕可流也嗚呼思 殿下願治之心則雖躋大獻猶之世未之難也觀 殿下下詢之事則不能無渙散之虞臣不敢知 殿下爲治之道不得其要歟臣不敢知 殿下求道之誠有所未盡歟臣跧伏草野望朝端如隔溺水臣無以知 殿下所以致弊之然也但就 聖問中所及而反覆思之 殿下雖有恤民詰戎之心而吏鮮懸魚將不知兵則擇任之誠有所未盡乎 殿下雖有崇儒化俗之心而學校不修風俗頹敗則立敎之誠有所未盡乎況求言又在於樂取而或施訑訑之色禮賢誠不可以笑貌而今日不知其亡則 殿下好善之誠有所未盡也臣聞至誠無息不息則久久則徵伏願 殿下以不息之誠盡擇任之道得如龔黃之循吏方召之壯猷而責之以薄賦之仁張皇之威則鴻雁于飛集于中澤﨣﨣武夫公侯腹心矣以不息之誠盡立敎之道有如虞朝之敎冒周家之三物則將見譽髦斯士而罔迪不適矣開道和顔而好察之誠不替迎之致敬而貴德之誠不已則執藝交修拔茅彚征可指日而待矣如是則之綱之紀而治道自立率由群工而庶事康哉何患治道之無其效乎古人曰事在力行而已伏願 聖上篤行焉臣伏讀 聖策曰子大夫止悉陳無隱臣欽仰 殿下虛以受人之盛心也臣聞專百里之任者守宰也統三軍之師者邊帥也契敷敎而五品遜禹善政而三事治誠能取人以身而不干衆職則大綱小紀自張於得人之盛而上下之交孚群賢之和集皆在其中矣孔子曰爲政在人伏願 殿下留神焉臣謹對</Answer>
			</Answerdata>
			<Additionaldata></Additionaldata>
		</Work>
		<Work id="12">
			<Examinationdata>
				<Exam></Exam>
				<Time>
					<Sexagenarycycle></Sexagenarycycle>
					<Year></Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>이유성(李惟誠)</Name> 
					<Courtesyname></Courtesyname>
					<Pseudonyms></Pseudonyms>
				</Person>
				<Residence></Residence>
				<Origin></Origin>
				<Year>
					<Birthyear></Birthyear>
					<Deathyear></Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰洪範九疇悉在人君身上治天下國家之道不外是矣吾紀以上皇極之所以建也三德以下皇極之所以行也五事言敬八政言農五紀言協而獨於五行不言其用何歟八疇皆以數言而惟極只言皇抑何意歟漢儒釋皇極爲大中而先儒非之其意亦何歟所謂皇極實九疇之樞紐人君之所當建者莫過於此古昔帝王能建其極使萬姓共饗五福之盛者可歷指而言歟後世儒者告其君之說曰人君正心以正百官萬民推其效而極言之至於陰陽和風雨時其亦有得於是極之意歟予以凉德叨守丕基其於建極錫福之道蓋未嘗不勉焉而四方之表準未立而下民之恒性不若咎徵荐臻而水旱連歲煢獨顚連而怨呼盈野求賢非不切也而有才有能者未見▣用高明非不畏也而法家拂士未見勵翼靜念厥由其各安在如欲建極於上錫福於下九疇時▣萬物和協惜一世▣蕩蕩平平之▣而會▣歸極以至於休徵應而五福用其道何由子大夫下帷窮經其於帝王經綸之道必有神會而心融者其各悉著于篇予將親覽焉</Question>
				<Answer>臣對臣聞數存乎天地而理具於聖人蓋洛書未出而九疇之理會于聖人之心洛書旣出而九疇之法著于聖人之書會于心而爲萬化之極著于書而爲聖人之政故宋臣朱熹釋皇極之說曰人君能盡人倫之道以至一事一物之接一言一動之際無不盡其義理則當時之人皆於此取則焉臣嘗誦此言思欲一進於冕旒之下者日亦多矣 主上殿下應五百之期繼千齡之運中和之極乾坤乃尊符端之表天人有徵玄德通神明聖姿合兩儀純化旣敷則群生宅心義風旣暢則閤域企踵百揆時敍於上萬姓樂業於下其於建極錫福之道可謂盡矣然而道止至矣而望之猶若未見民已安矣而視之猶若有傷不獨謀之於心而謀及於鄕士不獨謀之於卿士而又謀及於韋布臣難不佞敢不以箕子對武王之言以對揚休命之萬一乎臣伏讀 聖策曰洪範九疇止亦有得於皇極之義歟臣奉讀再三不勝隕越于下臣聞在昔鯀湮洪水禹乃嗣興天錫九疇之法而陳之有以盡天地萬物之理述帝王出治之原以一極而推之於千變萬化之道以一心而運之於消息盈虛之理以人事而驗天時以天時而驗人事本之以五行次之以五事厚之以八政協之以五絶紀而皇極之體所以立乂之以三德明之以稽疑驗之以庶徵勸之以福極而皇極之用所以行五事所以正其身也而正身必本於敬八政所以厚民生也而厚生必本於農五紀所以曆象天時而天時亦不可不和此所以言敬於事言農於政言協於紀而五行則無處不有無物不在其所以不言用者以其無適而非用也因其一數而爲五行因其二數而爲五事因其三四之數而八政五紀立焉因其六七八九之數而三德稽疑庶徵福極備焉此所以言八疇必言數而皇極則於無定極之中立至定極之理而爲四方表準者是也其所以只言皇極者蓋亦非可以數而明者也非可以數而明則亦不可以一中之名言其體而孔安國乃訓極爲中則朱子非之不亦宜乎蓋帝王之治本乎道帝王之道本乎心上天下地往古來今其間百千萬變之消息百千萬事之闔闢以之爲修己治人以之爲齊家治國平天下莫不本於皇建其有極而建極之本於心矣稽之於古精一執中堯舜之所以爲萬世開大平也建中建極湯武之所以爲天地立心也而功化證效蕩蕩乎不可得以名言則使萬姓共享五福而不知使之爲之者蓋可想矣噫在天爲五行在人爲五事以在人之五事參在天之五行則天人相合一理無間斯亦可見而天者在天之天也心者在人之天也正在人之天則可以格在彼之天格在彼之天則可以召在彼之祥矣然則所謂正心以正百官至於陰陽和風雨時者有由然矣宋臣文天祥告其君曰以道德感天心以福祿勝人力伏願 殿下留神焉臣伏讀 聖策曰予以凉德止其道何由臣奉讀再三不勝隕越于下恭惟 殿下以聰明冠古之資加兢惕不息之功明以察理而盡天人之道仁以存心而撫萬民之衆錦衣於宵者無非體天之念玉食於旰者亦無非恤民之政宜乎建極於上而四方之表準於是乎立矣錫福於下而下民之恒性於是乎若矣可以時和歲豐而溝壑無怨呼之聲賢才樂用而庶明有勵翼之美矣奈之何表準不立而俗化日歸於偸薄咎徵屢見而民物竟至於殆盡求賢才非不切也而野乏拔茅之征高明非不畏也而朝無汝翼之風靜言思之厥咎安在臣賤也遠也望朝端如隔弱水未嘗預聞外廷之末議固未知 聖上體天之念正心之功盡歟未盡歟恤民之誠用人之道得歟未得歟臣生逢至治之期而目睹衰亂之事常懷痛哭之念而欲進治安之策況今者幸忝唐穀之選獲承虞庭之對初見君父丹悃自激臣敢不以實對以蹈欺罔之罪乎孟子曰人不足與適也政不足與間也今日之疵政雖曰多端臣恐 殿下之心有所未實而然也臣敢冒萬死以籲其未實之端可乎 殿下自丁卯龍飛以來勵精圖治臣民上下拭目淸明之化而猶未見於變之治者故何哉建一極於大東而一東之民物天下至誠爲能經綸天下之大經伏願 殿下留神焉臣謹對</Answer>
			</Answerdata>
			<Additionaldata></Additionaldata>
		</Work>
		<Work id="13">
			<Examinationdata>
				<Exam>식년_문과_전시</Exam>
				<Time>
					<Sexagenarycycle>己卯</Sexagenarycycle>
					<Year>1579</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>임증(任拯)</Name> 
					<Courtesyname>경제(景濟)</Courtesyname>
					<Pseudonyms></Pseudonyms>
				</Person>
				<Residence>미상</Residence>
				<Origin>풍천(豊川)</Origin>
				<Year>
					<Birthyear>1547</Birthyear>
					<Deathyear></Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰予推千人之際感應之理微矣作善作惡殃慶各以類應而無或僭差堯德欽明湯敬日躋應天之道宜無不盡而未免水旱之災者何歟桑穀生朝雊雉升鼎玆二君有何失德而致之而其率爲商之令主者用何道歟降及後世君無反身之德俗非於變之美而反致嘉端者有之是則天道亦不可諶而無貴於修者之實歟予以寡昧寅紹丕緖夙夜兢惕求至于道一紀于蓀矣誠未享天澤不下究休祥不至沴氣爲災切迫之警式月斯生乃者白虹之變一旬之內示譴至再災不妄作由人所召予心危懼若涉淵氷爰命避殿求言寔用求助斯足爲圖回天心消弭災蘗之本歟抑有嘉謀深計可爲平格之實而予不克知之歟子大夫咸造在庭其各悉著于篇</Question>
				<Answer>臣對臣聞應天之道莫大於修德修德之本不外乎誠敬故誠以體天敬以持心則人事克盡於下而天怒可回於上▣恭推 主上殿下以上智之資承艱大之業宵旰圖治一心奉天發號施令動無不善而仁愛之示或降於欽崇之日則惕若警懼首下求言之敎欲聞時政之失而猶慮君門千里言不畢陳故特進臣等于庭策以弭災之道是豈尋常策士之比而苟有所懷焉敢噤嘿 聖策曰予推天心止修省之實歟臣有以見 殿下憂勤惕慮畏天稽古之盛心也臣聞天人一理感應無間故□有上下之殊而初無彼此之分外人者非天外天者非人其流通相與之理可謂妙矣是以和氣致祥乖氣致異毫髮不差捷於影響雖無命令之諄諄亦有必然之定理而顯思之妙實著於此休咎之徵焉可誣也第於其間有常有變故善之致祥惡之致災理之常也善或遇災惡或遇祥數之變也遇災而懼無損於善遇祥而懈反增其過將蒼蒼者不可恃而惟書其在我者而已若稽于昔十載九潦洚水作警於堯朝八年七旱怪@爲災於湯日滔天之禍涸井之蘗若是其慘是豈欽明之未盡聖敬之不躋而然耶憂深昏墊誠至六責者應天之道可謂至矣而氣數之變有不容人力者矣大戊怠政而桑穀生于毫高宗豐眤而雊雉集于鼎天之譴責豈無其由而恐懼修德商室復興克正厥事殷邦嘉靖肹響之頃休咎迭興則修德之效爲如何哉自玆以降習下矯誣君無側身之修俗乏鴻慶之迓而天人一理岐而阻絶則間有可稱之瑞而怪也非祥也豈可以或然之理而置之於相忘之域哉嗚呼天道幽遠而難知人事在邇而可修故聖賢之君國災修省而災變爲祥庸暗之君狃於無災而祥反爲災應天之道顧吾德如何而祥然不家恃也災然不可患也伏願 殿下體克易克享之德懲後世懈玩之習則萬世幸甚 聖策曰予以寡昧止予未克知之歟臣有以見 殿下克謹天戒靡人不周之盛心也臣伏見 殿下嗣承大業負扆興言上以敬乎天下以恤乎民操存乎是心兢惕於不睹敬天之道至矣宜其休祥輻湊福澤川至一角之獸連理之木凡可以表瑞於盛世羽儀於文物者天地不愛於斯至矣奈之何誠已至矣而天不享澤已潼矣而民不被治效未著天怒方殷乾文失道而雖尤示異地道不寧而八方告震冬雷燁燁太白煌煌胝朔告祲肓風報異連綿不絶虛日常少甚至日者衆陽之宗也虹者陰慝之氣也不惟在東而交貫于中不惟一見而旬日疊見臣嘗考諸往牒則再見於普武之咸寧而外戚構禍又見於高宗之建炎而群盜大起雖不敢以衰世之事遽擬於今日而至此而天之垂警於 殿下者極矣然而潛思致災之由則不過天心仁愛人君故警動以非常之變策勵以無過之地以福我三韓之臣庶也抑自惟念天之臨 殿下正如 殿下之臨群臣也 殿下戒群臣則有刑罰焉天戒 殿下則有災異焉其事雖殊其理則一也若使群臣不畏 殿下則 殿下必怒而加罪焉 殿下不畏天則天何以眷 殿下哉然則應天之道不可以他求者也轉移之機實在於殿下之一身而又欲以避殿末節循熱例求言爲 殿下之應天則不幾於慢天而顧有剪瓜至膚寢處露地天怒不可回衆災不可弭矣至於一心克敬萬事皆實則雖不必區區於末節而體順於殿陛達信於天地將與三王而匹休矣伏願 殿下敬以直內誠以應事不求諸外而責乎內不形諸言而守乎中紛華波蕩而自强焉幽獨隱微而不息焉燕閑而念曰無或愧於屋漏乎鷄鳴而起曰無或怠於爲善乎有災而不懈於自治應天而不拘於循例益盡其天所與之理益修其吾所得之德至於兼包廣納而容受直言罪在宗社則不以戚里而饒之事在平格則不謂迂闊而不爲凡所施爲莫不以自吾之實於中而主於事者推之則至誠之久自然有徵懋敬之效可質神明而可與活活極處之天爲一矣其不能轉災而爲祥者有理乎中和所致自底位育而聖王上瑞不在珍奇將見雨順風和調乾坤於玉燭民安物阜奠國家於盤石矣尙何患弭災之無方而嘉謀深計豈外於是哉 聖策曰子大夫止悉著于篇臣有以見 殿下兼光自挹不恥下問之盛心也臣伏見常人之情憂在目前則稍能勤愼患在慮外則類不知戒故當災異之初作也雖凡主亦知警惕而及乎災異屢作不見朝夕之應則玩而不懼殊不知妖蘗之作緩則禍大急則禍小也患難旣作亡象旣著然後雖欲革心修德已兼及矣臣仰觀天象俯察人事則天災之可畏者非一面人變之可愕者莫斯世若也是乃患難之已着而非一念之善一事之得所可矯也伏願 殿下懋戒哉臣謹對</Answer>
			</Answerdata>
			<Additionaldata></Additionaldata>
		</Work>
		<Work id="14">
			<Examinationdata>
				<Exam>식년_문과_전시</Exam>
				<Time>
					<Sexagenarycycle>壬午</Sexagenarycycle>
					<Year>1582</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>김니(金柅)</Name> 
					<Courtesyname>정중(正仲)</Courtesyname>
					<Pseudonyms></Pseudonyms>
				</Person>
				<Residence>정평(定平)</Residence>
				<Origin>전주(全州)</Origin>
				<Year>
					<Birthyear>1540</Birthyear>
					<Deathyear>1621</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰我國家昇平日久兵政解弛加以兵將撫禦乖方土團之精銳者逃散殆盡陰雨之先戒誠可寒心本道豐沛重地開防亦緊民情從違地利便否遠不能的知正兵之留防四番國典所載而添作五番始於何時本道之人又欲添六番遞代稍疏民力或紓而防禦單弱邊鄙可虞甲士之六朔相遞亦國典所載而道途懸遠往返經序農作失時而漸至流亡議者皆欲分作三朔之番組練之額雖無加減而率由之規不免撓改茂山之堡在賊路要衡土民之潛相買賣者必從此路或以爲依六鎭之例車踰嶺禁耕之地許令來居俾作藩蘺通其關市則虜有好音之懷民無犯禁之患其策何如深處胡人願居六鎭近境相繼有之蔽遮賊路不務其益而滋蔓難制亦非細故許彼而却此有乖不拒之義處之實難至於流民刷還者蠲免撫摩無所不至而嗤嗤迷惑狂不知省逃移許接律令甚嚴如有背恩慢法復踵前非者其一一按律以齊之乎南道別赴防分定於各堡不過三人雖有緩急得力幾何而逐年調遣饋餉亦艱決非可繼之道何以則民情便邊圉固不違於祖宗設施之意歟諸生生於斯長於斯必有籌度於胸中者悉陳無隱</Question>
				<Answer>臣對臣十年偏鄕仰屋長吁詠河上之兵而傷撫禦之無備歌煢獨之句而嘆流離之失所思欲以克詰之謀安集之策一奏於天聰者日月多矣今 主上殿下軫北顧之殷憂詢備邊之長計而特以分番養勇之方許居爲藩之策招來邊集之謀爲問翰墨書生縱未達軍旅之務淸問草野敢不進詳說之對臣伏讀 聖策曰自我國家止遠不能的知臣奉讀再三不勝隕越之至惟我北門地連臊羯山溪之壯足恃無虞守禦之備靡所不至而狃安百年恬憘日甚兵無善穀之完將有奇矛之困門闌之賊抗方張不制之勢肘腋之寇銳滔天憑陵之惡岐豐之地有時乎染書於腥穢而鎖鑰之壯終不能備敵於長驅苟能嚴詰爾之戎而內有張皇之盛爭死綏之勇而外有軍中之范則兵多爰整之室孰賦淸人之詩人成死長之風豈傷鴻雁之飛禁中之頗牧運帷幄之籌塞上之韓范應推轂之命愼無荒之德德足以化頑揚赫赫之威威足以克伐則關防之地庶得以無警矣伏願 殿下留神焉臣伏讀 聖策曰正兵之留防止不免撓改臣奉讀再三不勝隕越之至臣聞兵不在衆養貴精鍊輪番之數無補備禦而往復之煩適啓騷搖祁寒暑雨之怨可謂極矣而纔待曷月之歸還有獨賢之嘆正兵六番之議有見於此也兵以出力動必以時六月之成秖困民力而久役于外長歌採薇足胝手腁之苦可謂甚矣而歲半黃雲之役長懷不聰之怨甲士三朔之設然有見於此也□然正兵之番可□□而良策不存焉甲士之番亦可三矣而長計不存焉何以言之國依於兵兵依於食則兵不可不足而食不可不裕也敖陵有一歲之儲而曾麥無大無之患周師有張皇之盛而鄭軍無在彭之嘆兵食之族旣如是也而顯允之良將又布於中外則番不必六也而防禦不至於孤單亦不必三也而農作不至於失時伏願 殿下留神焉臣伏讀 聖策曰茂山之堡止處之實難臣奉讀再三不勝隕越之至茂山一堡境在要衡之地宜先受敵之所而款塞於門庭者固非食椹之鴞請居於城底者豈是獻琛之爲雜處於封內終爲腹心之災介鱗我衣裳馴成喉舌之厄山溪之險無賴於備禦鎖鑰之壯奚有於竊發陰雨之備顧預於無虞而侮予之志常銳於不測苟使之易種於封疆之內而寔繁於林藪之窟則懷我好音之淮夷終必爲匪茹之玁狁矣不拒不追雖懷無外之量而彼疆此界尙存內外之防則茂山請居之願決不可從也深處遠居之徒亦不可容也苟或不然通關市之利而結怨於錐刀之得失置賊路之會而反啓其窺伺之志則殊非今日之勝算也伏願 殿下留神焉臣伏讀 聖策曰流民刷還止決非可繼之道臣奉讀再三不勝隕越之至荷政旣播於上則民情自反於下大東之杼柚旣空中谷之仳離尤甚如傷之政自上推下而茶毒之令在下方酷爰及矜人無安爾室家之樂哀此煢獨有違難饑饉之苦滔滔皆是彼豈樂土之斯得如水益深姑將去汝之爲急則還失業之民置塗炭之場能保其不逃者乎區區於蠲稅之小惠屑屑於律令之虛文而不及於安民之政則其民可還於舊而其心日難於下矣賊路江沿往來飄忽募兵千里之遠難及倉卒之變而爰居千里徒懷轉恤之念載飢陰山孰賦無衣之詩淫寄旬日之程不堪防秋之苦一試馳驅之場還有缺斨之患雖勤於抽南無補於備北苟能兵戈無潰散之患而邊鎭有堂堂之勢土民懷死綏之勇而緩急有同澤之心則南道之兵不必遠募而備邊之策者爾修矣伏願 殿下留神焉臣伏讀 聖策曰何以則民情便止悉陳無隱臣奉讀再三不勝隕越之至臣謂如是然後民情便如是然後邊圉固如是然後不違於祖宗之設施而旣以糠粃之說略陳於前矣復以見聞之所及者別白於篇終我國家靺鞨居西山戎在北島夷在南而三面受敵變無虛地頃在中年朝廷無好武之謀邊臣有喜事之志窮荒絶島邈設偏城而連構北鄙之患氈鄕大漠遠拓孤壤而屢軫西顧之憂水國千里不謹熢燧而坐被南服之陷邊臣之不可不擇也者此其一也咸憶之古未浦境連山溪之域而或釀肘腋之禍關西之西海坪雜處封疆之內而貽我喉舌之厄二南之倭寇竊發波濤之上而間肆蜂蠆之毒則三方之勢實無難易而 殿下之問獨及於此是豈輕重取舍之意乎抑亦擧一隅反三之智也世之言是者例以兵食爲先不以得人爲務故終始言之伏惟 殿下留神焉臣謹昧死以對</Answer>
			</Answerdata>
			<Additionaldata></Additionaldata>
		</Work>
		<Work id="15">
			<Examinationdata>
				<Exam></Exam>
				<Time>
					<Sexagenarycycle></Sexagenarycycle>
					<Year></Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>조박(趙璞)</Name> 
					<Courtesyname></Courtesyname>
					<Pseudonyms></Pseudonyms>
				</Person>
				<Residence></Residence>
				<Origin></Origin>
				<Year>
					<Birthyear></Birthyear>
					<Deathyear></Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰古之論人君之德者必以仁明武三者爲言其意安在爲人君者非斯三者則不能致治化之盛歟三者之中亦有本末輕重之可言歟歷代帝王有兼斯三者而治者闕一而危者闕二而喪者無一於此而馴致亂亡者皆可歷指而言歟予以寡昧纘成丕緖夙夜思治務得其要於斯三者靡不力求將四十年于玆矣然政化不興民物日瘁而有愧於仁賢愚混淆是非定而有愧於明委靡苟且臨事無斷而有愧於武反躬兢惕心常欿然何以則三者兼擧而仁而不至於姑息明而不至於叢脞臨機善斷亦盡用武之道而與古昔帝王同其治歟子大夫講之於智仁勇之學久矣其於人君大德豈無所用其心乎其各悉陳</Question>
				<Answer>臣對臣也布衣上竊抱仲淹之憂而久處江湖之間潛垂賈生之淚而未進治安之策耿耿于中無一飯之忘者蓋多年矣今則幸添有司之選獲立玉陛之前而專承 主上殿下好察用中之問此正臣子披腹捐腦之秋也其敢以辞鄙語拙爲辭妖言妄論爲懼而以負平生之志願也哉臣伏讀 聖策曰 古之論人君大德者止亦有本末輕重之可言歟臣有以見 殿下尊德性之盛心也 臣聞環四方而謂之國主一人而謂之君運萬化而謂之心以四方而付之乎一人之身以萬化而寄之乎一心之運則不可人人而化之物物而利之故必有仁而後可以化之利之不可事事而察之人人而辨之故必有明而後可以察之辨之萬幾之煩惟斷乃成故必有武而後可以斷之此古人所以論人君之大德者必以斯三者爲先而德之所係者大矣德之全則身修於上而治隆於下德之不全則身不修於上而治不隆於下矣爲人君者可不勉於前而進於修乎雖然天下之理必有本而後有末必有重而後有輕故元爲善之長而爲本心之全德則明與武乃其所統也若以人德之事言之則明者 豈非知之之事乎伏願 殿下留神焉 聖策曰歷代帝王止可歷指而言歟臣有以見 主上殿下愼厥與之盛心也臣觀唐虞三代之隆聰明睿智之君身無所不修德無所不實其仁如春其武如秋其明如日月故仁無所不遍而囿天下於吾仁之中明無所不照而無二事之蔽乎吾明臨機善斷而亦盡其用武之道則此其雍熙之盛和泰之治卓千古而藹如者也降乃後世昏交作其所以爲德者或以暴戾或以煦嫗或以闇或以懦或以苛察或以强戾而敗其三者之德者有不可數而如漢元之優柔而失其二唐宣之伺察而失其一如此之類亦非一二而況乎千百載之間紛紛擾擾亂亡相繼者又何足煩 殿下之聰哉伏願 殿下視三代之全德而景行於前視叔季之失德而鑑戒於後焉伏讀 聖策曰予以寡昧止與古昔帝王同其治歟臣有以見 殿下不自滿暇終日乾乾之盛心也持守此心終始如一少無間斷則三者之德 豈有不盡其極而起 殿下欿然之嘆哉臣伏睹 殿下躬膺寶曆運際昌期旣已得聖人之時天資英邁聖學日就又已具聖人之德夙夜而存之者堯舜之心也夙夜而圖之者堯舜之治也其於三者之德不思而得不勉而中不賴勇而裕如者也宜乎博施之仁無所遏視遠之明無所蔽乾剛之武無所虧而事爲之間無一端之愧者矣奈之何宵旰勵精將四十年于玆而治效之著茫如捕風 殿下之所以兢惕而愚臣之所以痛恨者也以有愧於仁者言之人心日離士習日偸而敎化之不興極矣流離道塗餓莩溝壑而民生之憔悴甚矣可以謂之仁乎以有愧於明者言之朝臣邪正之不分而邪或勝其正國事是非之定而是常屈於非則可以謂之明乎以有愧於武者言之萬理雜然以陳不能斷而從善庶事紛然以進不能決之如流則可以謂之武乎臣也仰惟聖問之旨俯思致此之由豈可以他求哉在 殿下能反諸已而已傳曰不誠無物是以誠之爲貴然則以三德之不效而可知 殿下修德之不實也 殿下雖曰從事於三者未必盡盛於一心故爲仁而仁不實則何怪乎政不善而治不興乎爲明而明不實則何怪乎混是非而亂好惡乎爲武而武不實則何怪乎委靡度日苟且過時之患乎經曰智仁勇三者天下之達德也而所以行之者一也一者何也臣之所謂誠者而已伏願 殿下欲修三者之德則必先一心之誠常自戒勅于中曰吾之於仁其未至耶吾之於明其未丞耶吾之於武其不盡耶至則加勉否則益致其誠使德性昭昭於方寸而泛應曲當使私欲雜於其間而亂其志慮則仁而極其全體而與古之帝堯同其仁矣明而極其本然而與古之帝舜同其明矣武而極其本然而與古之湯武同其武矣仁如堯明如舜武如湯武而安有治道之不如唐虞不如商周也哉如此則何患乎姑息之害吾仁叢脞之害吾明臨機而不能善斷乎臣伏讀 聖策曰子大夫止其各悉陳臣才疏學迂所言不如所懷所論不如所抱然其於下詢之旨略陳其一二而於篇終復獻一得之愚 殿下旣有反躬兢揚之語矣苟能反躬以誠務進其德則其於三者何有經曰誠者天之道也誠之者人之道也自非上智之資眞實無妄則必待學問思辨而後可以至於誠也然則 殿下雖聖而誠有所未至則舍是學何以哉力學而誠此心誠心極其三德而無爲物欲之所蔽則人心本仁不期仁而仁矣人心本明不期而明矣人心本武不期武矣反是則雖曰仁而止於煦煦雖曰明而止於苛察雖曰武而止於强戾不若是歸於暴陷於昏溺於懦而已將治其國豈不難哉臣謹昧死以對</Answer>
			</Answerdata>
			<Additionaldata></Additionaldata>
		</Work>
		<Work id="16">
			<Examinationdata>
				<Exam>식년_문과_전시</Exam>
				<Time>
					<Sexagenarycycle>甲子</Sexagenarycycle>
					<Year>1564</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>홍성민(洪聖民)</Name> 
					<Courtesyname>시가(時可)</Courtesyname>
					<Pseudonyms>졸옹(拙翁)</Pseudonyms>
				</Person>
				<Residence>한성(京)</Residence>
				<Origin>남양(南陽)</Origin>
				<Year>
					<Birthyear>1536</Birthyear>
					<Deathyear>1594</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰人材之盛衰係國家之隆替古昔帝王靡不盡培養之道三代以上不可尙已姑以漢唐宋言之以道德自任而關國家之治亂者有幾人歟班馬楊雄之文韓柳李杜之才蔚然輩出大鳴於世其亦時君盡培養之道而然歟至於濂洛諸賢李杜之才繼斯文之統當時培養之道可得而聞歟予以否德叨守不基育才之方眷眷講求而士習漸降人才日卑館學少講劘之道閭巷絶絃誦之風是予振作之不誠而然歟抑亦世道之汚下而然歟何以則人才日盛而可竝於文王之作人歟子諸生抱負有素其各悉著于篇</Question>
				<Answer>臣對臣聞人材不能自興而其所以興之者在於敎導之誠善敎不能自行而其所以行之者在於實德之修修實德以爲明道之本行善敎以爲作人之方則其於育才之道思過半矣恭推 主上殿下以聰明之德握君師之責終始典學而涵養乎本原者旣至陶甄一世而發輝乎風敎者亦盡文明之化旣洽於鳶魚之天思皇之美庶見於菁莪之澤猶不滿暇特進臣等于庭慨然以士習之漸汚人材之日卑詢以培養之道欲聞轉移之方臣雖無似詠周雅棫樸之詩而知作人之妙誦羲易大畜之訓而知頤貞之效令承 聖問適及于此敢不竭一得以徹四聰乎臣伏讀 聖策曰人材之盛止可得聞歟臣欽仰 殿下樂育人才而以前古爲法戒之盛心也臣聞宋臣程頤之言曰善治國者以人材爲先務旨哉言乎構大屋者必以材設治具者必以人何則上代天工者人也共理庶政者亦人也賁飾乎治道黼黻乎皇猷開物成務而立致澤之功修已治人而致經綸之化是故人材盛則有幹貞之美而昇其國於昌明人材衰則無經綸之具而置其國於空虛人材之有關於國家者豈不重且大哉雖然人材之興必待帝王之振作是以古之帝王知人材之重而盡作人之方矣故繼天立心而垂訓迪之道建中建極而懋表率之方直溫寬栗之命眷眷於敎冑之日克綏厥猷之志懇懇於疇乂之際其其所以培養之方其於曰庠曰序曰校可見矣三古已遠世入漢唐尙德之風邈矣典敎之功闕矣雕篆於藝苑者頓無適用之實粉繪於一世者不過詞華之未嘵嘵喞喞日生葛靑□吟暮永□眞歸爲以德行自任者臣□之見□□馬育三長之才而處已失正未免鹿鄙之譏楊雄有太玄之文而阿附逆賊卒同犬羊之行日光玉潔之文秋江錦繡之藻焜耀於當時則韓柳之文章可稱而乏爲已之學詩壇天子之名靈丹點鐵之美鱠炙於人口則李杜之風雅最著而無自得之實矣漢唐之人材據此可知而時君培養之能不能何必容喙於今日哉至於宋日中天瑞星聚奎自河而洛自關而閩繼武而起接千聖之道脈開萬世之昏蒙融會於學問者有格致誠正之功自任於事業者有修齊治平之道則眞儒之盛於斯極矣雖然時君培養之方或有一二之可稱而較之於隆古譽髦之化則不啻若天冠而地屨臣何敢喋喋乎伏願 殿下以三古爲法以漢唐爲戒馬臣伏讀 殿下以三古爲法以漢唐爲戒焉臣伏讀 聖策曰予以否德止文王之作人歟臣欽仰 殿下克君克長轉移世道之盛心也臣伏睹 殿下自卽祚以來孜孜勵精論思於經幄者無非作人之方軫念於宵旰者無非養育之策芹宮擧祀聖之禮廈氈有橫經之問宜乎士習淳厚而無偸靡之患人才蔚然而有以寧之效奈之何風俗漸降人心日汚士習國家之元氣而士習薄焉牙齒纔屹而巧詐之習已成冠冕未加而干進之念亦萌人才國家之利器而人才卑焉冠帶而立朝班者未有博文之學搢紳而游庠序者都是面墻之人朝野一轍中外皆然以致士林之所慕只詞華月露之態而講劘之風則絶矣閭巷之所尙只功名利祿之說而絃誦之聲則寂矣臣當於草澤之中耳目於斯未當不痛哭流涕一以慷慨之辭欲達於冕旒者久矣 聖問及此臣不忍不言而負聖明今之進言於 殿下者必曰人材之乏出於世道之汚下此正德彛以世漸淆灕之說欺罔於唐宗者也臣不忍以德彛之說阿諛於 殿下也臣意以爲 殿下之振作者非不至也而徒循故常未盡誘掖之實則可謂振作之盡其實乎 殿下之敎導者非不勤也而徒事虛文未有躬行之實則可謂敎導之盡其道乎然則士習之日汚無怪也人材之日卑無怪也今 殿下欲致文王作人之盛故臣請以文王敎導之誠實德之修爲 殿下告焉臣謹按周禮以鄕三物敎萬民而賓興之又曰春秋敎以禮樂冬夏敎以詩書又曰師嚴而道尊然則文王之所以宣明師道而盡敎導之方者果如何也伏願 殿下以化民勵俗之敎導迪之盡其誠焉以詩書禮樂之敎振作之盡其誠焉又得夔契之賢者委其斯道之任則振作之方於是乎盡而 殿下之敎育卽文王之培養也然其培養之方實本人君實德之修則文王之敎育亦有所自矣臣謹按周詩曰穆穆文王於緝熙敬止然則文王三物之敎實養於心術之敎者可知矣大願 殿下窮探學問之蘊奧而▣▣自得之實澄澈本源之地而爲化民之方則 殿下之學卽文王之學也敎如文王德如文王則安有人材之盛獨不及於文王乎臣伏讀 聖策曰子諸生止悉著于篇臣欽仰 殿下不恥下問詢于芻蕘之盛心也聞修己然後可以治人正心然後可以感人欲立其敎者莫善於正心也欲治其人者亦莫先於修己也伏願 殿下雖居獨幽放肆之地而所以操之者益固雖處紛華波蕩之中而所以守之者益嚴則作興之方特措置中一事耳伏願 殿下留心焉臣謹昧死以對</Answer>
			</Answerdata>
			<Additionaldata></Additionaldata>
		</Work>
		<Work id="17">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>庚申</Sexagenarycycle>
					<Year>1560</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>민덕봉(閔德鳳)</Name> 
					<Courtesyname>응소(應韶)</Courtesyname>
					<Pseudonyms>용계(龍溪)</Pseudonyms>
				</Person>
				<Residence>영암(靈巖)</Residence>
				<Origin>여흥(驪興)</Origin>
				<Year>
					<Birthyear>1514</Birthyear>
					<Deathyear>1573</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰國家安危在於用人一君子用而衆小人退一小人進而黨類日熾陰爲不善而陽欲掩之假托公論實濟私謀竊弄威福箝制士林累失而不知悔見非而不知遠復起趨結漸成禍基終使人主孤立於上豈不大可畏哉自古帝王能辨君子小人以臻至治者誰歟不能辨君子小人終至顚覆者誰歟惟我東方列聖相承治化大行綱紀振肅宜乎氷炭薰蕕不同器而往在先朝奸人或起幾危社稷言念至此不勝寒心豈聖明之不能辨而致此耶抑亦關於時運而不能免者歟逮予杳末雖曰不明群賢布列可無此憂但世降俗末習成澆灕他日幸有奸黨潛熾竊欺白日阿附權門欲售其術者其可防微善處潛沮奸膽耶其可含忍縮手以俟釀成乎何爲然後上下信結君臣義全以保萬世無虞之策歟人主之德莫如仁明武而予素乏焉其於進退人物不亦難乎噫綱紀不立士習偸靡亦當今之大患則豈非謀國之所當慮振而正之耶古人云治國如治病不知其病而欲藥之不亦難乎諸生博識經史聞見必博必有能言者悉陳無隱</Question>
				<Answer>臣對臣聞進君子非難而知君子爲難退小人非難而辨小人爲難惟能絶偏係之私而不蔽於昵近廓大中之公而無惑於讒間然後好惡當於人心用舍皆得其宜矣恭惟 主上殿下德性高明學問淵沖聰明有臨睿智昭融其於邪心進退之際知之悉而謹之至有衆君子彙征之慶無一小人倖位之失朝廷淸明治化無間垂十有六年于玆矣猶慮好惡之矢當過患之潛伏乃進臣等于軒墀之下策之以安危之所係邪心之攸分上及前古之用舍以逮我國之得失猗歟休哉其辨別君子小人至意豈非宗社臣民之福也臣雖不佞敢不對揚休命之萬一乎臣伏讀聖策曰國家安危止豈不大可畏哉臣有以見 殿下好人之所好惡人之所惡之盛心也夫君子小人之相爲肖長如陰陽之相反晝夜之▣同雖不▣立而亦不得兩無也然君子難進而易退故雖治朝鮮能登庸小人謀進而不謀退故驅之不去期於必用陰事交締而陽爲特行外假公論而內售私計使當時之君一陷其術則威福遂移而士林禍慘終至人主孤立而徒擁虛器其爲可畏以此故也惟其存心以公接物以明然後奸謀詭計庶可禦矣臣伏讀聖策曰自古帝王止終至顚覆者誰歟臣有以見 殿下憾前代拂人性之失而欲以爲後鑑之盛心也大抵時君世主孰不知用君子而必治用小人而必亂也然其所以用舍顚倒而災必逮身者公不足以勝私明不足以勝邪故也惟堯舜有欽明濬哲之德故能辨四凶之爲奸而放殛之至於成湯之聽德文王灼見無非由此道也然則能辨君子小人而臻至治者惟二帝三王能之若漢唐宋之君莫不由用舍乖而至於亡則臣不得悉數而陳之就其甚者言之明皇之於林甫高宗之於秦檜其尤也如漢元之知弘恭石顯之奸而不能退宜乎不免於顚覆矣伏願 殿下法堯舜湯文之公明戒漢唐以下之私蔽而警惕焉則今日之用舍其庶幾乎臣伏讀 聖策曰惟我東方止關於時運而不能免者歟臣有以見 殿下悶先朝舍容貽禍而懲以毖後患之盛心也自我聖祖開國以來列聖相承以至于今皆以用賢去邪爲先務故賢不肖之分莫我朝若也然臣竊聞往在丁酉年間奸凶之徒謀危杜稷締結爲黨以我先王之明雖一擧而誅竄舊奸餘凶久猶未珍以至 殿下初年自知不容於聖明潛懷豺虎之心欲肆虺蛇之毒倘非 聖上之嚴明當時之宗杜豈不寒心哉然是豈先王明斷之不足而致耶蓋天地或未免於納汚故聖人亦有時而藏疾此豈非先王德大含垢量弘容受之故也必曰關於時運則臣不敢知也伏願 殿下雖可爲戒而亦追思其容德焉臣伏讀 聖策曰逮我杳末止以圖萬世無虞之策歟臣有以見 殿下制治保邦於未危未亂之盛心也臣伏見 殿下臨御以來急於好惡用舍之道賢則任之以勿貳邪則去之以勿疑雖虞期之用人蔑以加矣惟其如是故君子在位賢能樂用朝廷之上有濟濟之美百僚之間無邪氣之干可謂明良際會千載一時矣 殿下猶有習成澆灕奸黨潛熾之懼此豈當今實有是事哉臣有以見 殿下憂未然戒將來之微意也其翼翼祗懼之意至矣然臣愚以爲此雖得於豫懼之方而慮朝廷似近於薄矣 殿下豈故爲是哉臣不敢知無乃大奸巨猾潛藏秘迹於百執事之後歟如其有之放流竄殛之可緩也豈可含忍而任其讓成耶伏願 殿下臨下克明而不蔽於□尼接人以成而去其嫌疑左右國人皆曰可去然後去之左右國人皆曰可殺然後殺之則刑當其罪而人心咸服上下通情而君臣義全矣萬世無虞之策豈不在是乎臣伏讀 聖策曰人主之德莫如仁明武止不知其病而欲藥之不亦難乎臣有以見 殿下兼剛柔之德以振肅朝綱之盛心也夫仁則無不愛明則無不察武則無不斷爲人君者苟能仁以愛之明以察之武以斷之三者之德兼盡則紀綱自肅於上而士習自心於下矣且當時之病實在於紀綱不立士習不正則玆三者之德豈非治病之良藥乎雖然仁不足於愛而薄於君子明不足於辨而厚於小人暗於君子小人之分而惟用武一於斷則臣恐非徒果於斷而已又有所不當斷而斷也伏願 殿下能盡仁明之德而精其好惡之實然後又從以斷於武也 臣伏讀 聖策曰諸生博識經史止予將親覽焉 殿下之問臣旣略陳於前矣請申明之君子小人之分本不難知惟在我之明有所不足則辨人之德有未盡也苟能無偏係之累而致公明之至同衆人之所好而去一已之所蔽則愛惡之實得其宜而用舍之分克其明矣雖堯舜湯文之好惡不越乎是而漢唐以下之駁難豈非不能盡公明之德乎然則當今之患亦惟在於聖德之不盡其明聖心之或偏於私矣苟能盡公明之德則權門之附阿有不足患矣奸黨之潛熾有不足憂矣臣又一得愚畢獻其說焉中庸曰誠則明明則與明互爲體用而不異道且明之出於勉强者不久而出於誠者悠久而不昧若能誠積于中而明發於外以至誠待君子而盡其敬以至明辨小人而盡其公則好惡取舍莫不當於理而人心服矣伏願 殿下懋哉懋哉 臣謹對</Answer>
			</Answerdata>
			<Additionaldata>庚申別魁上云中</Additionaldata>
		</Work>
		<Work id="18">
			<Examinationdata>
				<Exam>식년_문과_전시</Exam>
				<Time>
					<Sexagenarycycle>壬午</Sexagenarycycle>
					<Year>1582</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>장운익(張雲翼)</Name> 
					<Courtesyname>만리(萬里)</Courtesyname>
					<Pseudonyms>서촌(西村)</Pseudonyms>
				</Person>
				<Residence>한성(京)</Residence>
				<Origin>덕수(德水)</Origin>
				<Year>
					<Birthyear></Birthyear>
					<Deathyear></Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰繼世之君所以增修前烈者不過曰遵守更張而已古人有言曰當遵守而遵守者固繼述也當變通而變通者亦繼述也其意安在若稽古昔曹參不改肅何之政而國以寧謐章蔡紹述元豐之政而夷狄亂夏其遵守一也而興亡不同何歟子産改紀鄭國之政而秦楚不敢加兵季氏不修周公之舊而魯邦日就衰微其更張一也而得失有異何歟予以小子叨承丕基夙夜以懼所以光祖宗垂後裔者日功一日而政治不成民生失寧環顧四方蹙蹙靡騁慨然興嘆欲究病根罔知厥由其可明言其所以然耶欲遵守前烈則法久弊生百度俱壞決難姑息坐待滅亡欲盡更張則又恐學步邯鄲彼此無及秖以造亂無救頹靡於斯二者必有之之策子大夫常懷幼學牡行之志豈無前之法定之論其各悉着于篇予將親覽焉</Question>
				<Answer>臣對臣聞守先王之不愆不忘者常也回時措之宜而或損或益者權也爲人君者誠能守常而不泥於因循達權而不害於率由存心出治人擧行則何患乎救時之無其策乎恭惟 主上殿下以冠古之聰明當制作之休運儀式於文王而戰戰於構堂之未承遵守於舊典而業業於琴瑟之不調特進臣等于庭策以二者之弊臣雖不佞安敢不言請爲 殿下效一得焉臣伏讀 聖策曰繼世之君止其意安在臣圭復再三不勝隕越于下鳴呼爲君之道不亦難乎遵守先王之法而不通時措之宜則必陷於故息徒知華弊之義而不監先王之憲則必至於紛更故必也知遵守之無愆當謹守而謹守知法久而弊生當變通而變通然後可以先前代之烈而盡繼述之道矣伏願 殿下留神焉臣伏讀 聖策曰若稽古昔止得失其異何歟臣圭復再三不勝隕越于下臣謹考於昔肅何畫一而曹參代之則歌興寧謐元豐政苛而群小紹述則禍萌猾夏一則當遵守而遵守一則不當遵守而遵守此興亡之所以不同也鄭政無章而子産改紀則大國畏之周禮在魯而季氏變更則公室益卑一則當變更而變更一則不當變更而變更此得失之所以有異也伏願 殿下因此而成損益之宜焉臣伏讀 聖策曰予以小子止救時之策臣圭復再三不勝隕越于下臣伏見 殿下臨御以來振綱頓紀勵精圖治不拘膠柱之舊留神易絃之道知人安民哲惠不讓於大舜和鈞關石典則克承於夏王宜乎遵變得中因革隨時關睢獜趾之法不戾於美意燕翼鴻休之績有光於前烈以之遵守則無法久弊生之患以之更張則有振作日新之美矣奈之何生民不免於愁嘆政治有愧於馨香蹙蹙四方强項之四牡靡騁井井六典金玉之科條式紊病根不祛弊政相仍欲守成法則法立已久百度俱廢違三代之良法失先王之本意循途守轍有乖惟貞之道臨淵羡魚未免仲舒之憂欲爲更張則群情不恊制作多乖徒貽變更之譏不見革舊之效鄲邯葡匐竝忘壽陵之步張皇振作無補頹靡之習此 殿下之所以未究病根之所在而垂問於愚臣者也臣竊伏以思之人君一身嵬嵬之上以一心運茫茫之中兆民至衆也萬幾至煩也百司之事不可獨理而必得其人然後天工不曠庶績咸熙故必也求之篤而任之專任之專而責之重使之經論而統鈞之職修使之調度而貢賦之弊祛以之而禮樂制度以之而刑政紀綱彬彬日新岡不修擧績弊消除痼法自痊更張而不悖於遵守遵守而有光於更張矣嗚呼爲政雖在於得人取人不外乎君身誠能正以自修先澄本源之地誠以任賢痛絶僭始之端委任之信而責成之專則紀法之墜圯可擧制度之闕漏可補政治休明民生樂業遵守成法則典章修明而無姑息之弊更張弊政則綱紀振作而無速亂之憂矣故子思子曰取人以身又曰人存則政擧伏願 殿下留神焉臣伏讀 聖策曰子大夫止予將親覽焉臣圭復再三益感 殿下不恥下問詢于芻蕘之盛心也臣螢雪小技草莽微蹤雖懷後獲之志豈有先定之論然秉筆昕庭獲對請問則此誠見君父第一程也敢不終其不盡之辭以爲篇終之獻焉臣聞孟子曰遵先王之法而過者未之有也宋臣范祖禹曰欲法堯舜當法先祖祖宗我法子孫之所當監守者也雖然法久弊生多失立法之本意因循苟且不見修擧之盛典政治之不成人民之失寧無非此事之使然則變而通之使先王之美意粲然復明者此非遵守之道乎雖若二義而實爲一事雖若相反而實則相須此所以遵守變通皆有以繼述者也伏願 殿下潛心焉不勝感激之至臣謹昧死以對</Answer>
			</Answerdata>
			<Additionaldata></Additionaldata>
		</Work>
		<Work id="19">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>丁酉</Sexagenarycycle>
					<Year>1597</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>조수인(趙守寅)</Name> 
					<Courtesyname>직재(直哉)</Courtesyname>
					<Pseudonyms></Pseudonyms>
				</Person>
				<Residence>한성(京)</Residence>
				<Origin>풍양(豊壤)</Origin>
				<Year>
					<Birthyear>1568</Birthyear>
					<Deathyear></Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰有古用兵禦敵之策有二不過曰戰與守而已考諸往牒其勝負成敗或不係於衆寡强弱之勢田單以卽墨殘卒復齊七十城光武以烏合數天破尋邑百萬衆諸葛亮仗義出師見退於陳倉唐太宗威振四夷不利於安市其勝敗之不同何歟符堅渡淝水大軍自覆嶽飛捷郾城偏師乘勝張巡守睢陽江淮得全呂文煥失襄城元兵長驅其行師守禦之得失可歷指而詳言之歟惟我東方自前朝以來累有邊患而姜邯贊摧破契丹鄭世雲殲滅紅巾朴犀開守龜城而蒙兵興嘆宋文冑保竹州而遺民全活其時兵盛食足而能致此歟予以否德叨守丕緖値此變亂剪焉傾覆夙夜含痛庶幾勠力精繕以討此賊而衰替不振日就危急之地欲戰則兵單欲守則食乏計策徒勤一無歸宿罔知攸濟抑擇將而非才歟治兵而失要歟生財之違其道歟保民之乖其方歟如欲干城登庸軍政修明粮餉充裕人心固結用之於戰守無不如意以遂予復讐殲賊之志則其道何由而其本果何先耶諸生必有商論古今明達時務者其各悉心以對予將親覽焉</Question>
				<Answer>臣對臣聞昔者宋孝宗親策擧人蜀人楊甲對策以爲恢復之志不堅者二事其一謂策士之始言不及兵今我 主上殿下當覆隍之否運念大事之在戎疇咨有睱策詢韋布而一札十行無非用兵之要嗚呼 殿下之意其與孝宗異矣多難興邦此維其時臣雖不佞其敢無言臣伏讀 聖策曰自古用兵禦敵之策止能致此歟臣竊惟行師禦敵固非一道而其大有二曰戰與守是以田禽執言易著其義忘守則危傳有其說蓋非戰則無以摧堅陷陣利用禦寇非守則無以愼固封疆沮遏其勢此帝王之所以得制勝之宜而成保邦之功也然而兵不能自戰所以戰之者人也國不能自守而所以守之者亦人也則用兵制敵固在戰守而以戰以守匪人不克人苟得焉勝無不戰守無不完而寡弱非所論也人苟不得以戰則潰以守則危而衆强無足恃也稽之於古鐵籠多智火牛出奇以卽墨之殘卒復齊城之七十恭行天罰去暴誅殘以烏合之數千滅尋邑之百萬成敗之數果在强弱乎南陽臥龍抗義出師義聲所曁宜無不克而陣倉一日師從左次者時不利也日角天子七德定功天威震疊陸讋水慄而安市孤城遽至輿尸者動不時也勝敗之不同有由然矣至於投鞭大志雄顧六合而淝水一敗草木爲兵者符堅之窮兵也唾手燕雲志復讐恥而郾城一捷偏師乘銳者武穆之精忠也張中丞以一城捍天下則千里江淮保障以完呂文煥以襄陽降于元則東南不守元兵長驅其行師守禦之得失可以見矣惟我東方代有邊患契丹之蹂躝興化而能摧之者邯贊也紅巾之蹴蹓松京而能鏖之者世雲也至於血戰龜城而以小敵大者犀開之功而蒙將之所以興嘆也保守竹州一面晏然者文冑之策而遺民之所以活也噫師必丈人而元咎功必得人而後成戰守之道固在於將而四人豐功偉烈在人耳目若是其炳□□其雄謀奇略可以想見於千載之下而當時兵食之足不足不必論也惟 聖明留神焉臣伏讀 聖策曰予以否德止果何先歟臣伏睹 殿下金聲玉質纘承基緖思天位之惟艱念保邦之不易淵氷負荷三十年于玆文謨旣顯武烈岡愆凡所以克詰之方受整之策靡極不用算之無遺參旌井鉞嚴武備也積粟峙糧爲軍食也是宜兵有善穀之盛食致千箱之積內治旣盡外寇無虞而奈之何治不食效國未忘難壬辰之亂言之慘矣雖賴天王恤小救災除患而門庭之寇尙肆其虐南激一帶盡入賊窟邊鋒騷遞羽書星馳恐喝百端人情洶懼沙崩瓦解勢迫朝夕今者興師動衆決欲一戰則兵單力弱不能自振固守城池以圖有存則蓄積三年軍無見糧欲戰欲守俱無善策臣固知 殿下之含痛無時可已而國家之羞辱無日可洗言念乃此可謂痛哭臣疏遠也迹阻君門言賤芻蕘其所以致此之由救弊之策雖不敢妄有開陳而以 殿下之問求之於今日之事則亦幾有可言者矣噫恇㥘成風遜愞爲習不戰而懼旣合而散張皇失威倉率難恃今之將士可謂得其人乎干矛未鍜甲兵未縠軍器之修修只有文具刀槍之習未見失效今之治兵可謂得其要乎屯田雖設而乃倉無詠募粟雖廣而實入無多雖謂之生財無道可也哀痛屢詔而屯膏不下稅入雖減而徵□尙皓雖謂之武入乖方可也意條者司命而不擇之若是兵以衛國而不精之若是財之不足而士有飢色民不長▣而邦本瘁矣則以此欲戰欲守譬猶北轅適越臣不知其可也嗚呼未或知之則已旣或知之則可不思所以救之之策乎臣請就 聖問中一條爲救弊之策曰將者三軍耳目國家干城將得其人則折衝禦侮有虎豹在山之勢將不得其人則機務日替有以國與敵之患古之人君莫不以此爲重故人無不得將無不才而鎖鑰克壯國以無虞矣我國昇平百年文恬武嬉將不知兵兵不習我故壬辰之亂一敗塗地者此也壬辰之後衰替至今者此也 殿下誠得如文武吉甫者倚以長子則干城有寄邊陲隱然以之而修軍政則紀律收明而廢墮之無患以之而儲軍食則以飽待飢而磬竭之無虞以之而結人心則人知親上士爭死長潰散之不足慮矣用之於戰用之於守動惟徯志無不丕應卽墨之功微矣而光武之業可成張巡之事小矣而嶽飛之捷可期以至邯質以下之績亦豈專美於前乎臣知蕞爾之賊不足爲梗而國家之恥至此而雪矣噫救弊之策固在得將而得將之本不可他求伏願 殿下修身以爲得人之本得人以爲用兵之本推誠委任以責成功則用兵禦敵無不如意而 聖策所謂本之當先者其在此矣臣伏讀 聖策曰子諸生止予將親覽焉臣旣以迂遠之策獻之於前而又以未盡之說請爲 殿下盡之臣聞志者萬事之根柢也可以奮發振勵興衰撥亂者志也委靡不進退托自小者志也人君之志顧不重歟 殿下天資絶倫英睿間世而今日之事乃有一句退縮坐失形勢之幾以此而欲望舊業之恢不亦難乎伏願 殿下繼自今改心易慮將士之偸惰者激而起之朝論之委靡者責以心之則人謀旣盡天意可回將見海寇授首舊物克甄中興之慶臣亦預焉不勝幸甚臣謹對</Answer>
			</Answerdata>
			<Additionaldata>丁酉別魁</Additionaldata>
		</Work>
		<Work id="20">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>己亥</Sexagenarycycle>
					<Year>1599</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>조탁(曺倬)</Name> 
					<Courtesyname>대이(大而)</Courtesyname>
					<Pseudonyms>이양(二養)</Pseudonyms>
				</Person>
				<Residence>한성(京)</Residence>
				<Origin>창녕(昌寧)</Origin>
				<Year>
					<Birthyear>1552</Birthyear>
					<Deathyear>1621</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰自古有國家者用人非一途唐虞之際比屋可封則無患不得其人而必其敷秦以言明試以功者何歟兩漢以降有賢良方正之科有孝廉茂才之辟或置中正九品或試身言書判取士之規或以詞賦或以對策或以明經何者最開於得人歟資格之循始於何時而進士明經之流弊甚於何代歟逮至宋朝論議不一或欲專擧德行而略文章或欲專取策論而廢詩賦或欲採輿望而去彌封或欲罷經生而考大義或欲因循舊制而不喜變更數者之中何者爲得歟吾東方設科取士悉遵華制但三年大比之外且有別試廷試而講經者又不專治一經此則何所倣而行之果無弊歟往在祖宗朝不由科目而致位鄕相者亦多有之須年又擇經明行修之人爲敎官而徙廢不行此皆宜於古而不宜於今歟抑勢有所難行者歟予以否德叨守丕基常以不克負荷爲懼今兇賊纔退時事孔棘夙夜憂勤未嘗不汲汲於用人而內乏柱石之可倚外無干城之可恃仕路不淸而闒葺未免倖位守令非人而字撫率多乖方取人之路未廣而然歟抑予取賢之誠有所未至歟抑人材與世俱下而世無識務之俊傑歟欲使俊乂彙征蔚爲世用賢能在位各稱其職以致中興匡復之盛其道何由子諸生博古通今必有切時適用之學其各悉著于篇予將親覽焉</Question>
				<Answer>臣對臣嘗歷觀古史至中興之世必究當時擧措如何則必收一代之賢以爲中興之佐故得方召而周室復隆任李郭而唐家再造廿八佐漢而舊物光復百六轉晉而江左重恢此四君者之中興所以任賢能也今我 主上殿下當恢復之日策四方之士拈出用人二字爲之問出入乎古今反覆乎得失欲聞賢能在位之盛大哉問也其知急先務乎其中興偉烈豈特與數君而儷美哉臣雖非俊秀於凡民而亦士之一也講學待問力行求取者久矣不自意今日謬添有同之選獲入 殿下之庭則區區寸忱其敢有隱於天威咫尺之下乎臣伏讀聖策曰自古有天下國家止何者爲得歟臣圭復再三不勝隕越于下臣聞宋臣陳大猷曰天子能以一身主天下之廣而不能以一身兼天下之務故爲天下國家者必以用人爲務焉夫天下之事皆天之事也天不能自治故上代天工者人也天下之政皆君之政也君不能獨理故共理庶政者亦人也人之於國家其責任如是則君之用人可不憤哉是以能盡用人之道則官絶於癏曠績底於咸熙而天下治不能盡用人之道則雖取之多方用非一途而或失於本末之先後名實之取舍亦奚足道哉必也盡用人之誠而公明兩盡盡取舍之實則不借於異代而有裕於當時如富家積財而取之不盡匠石畜材而用之無窮致彙征之盛而可見以寧之效矣稽之於古唐虞之隆比屋可封人才之興於斯爲盛而亦必有敷秦明試之擧則言陳無不盡功無不著此所以俊乂在官百僚師師而能盡用人之道也西都取人科之以賢良方正東都取士辟之以孝廉茂材中正九品之於魏身言書判之唐何莫非用人之美意而究其用賢之實則蔑蔑甘未之聞也其取士之規則曰詞賦也對策也明經也雖若多方而若言其有關於得人則其惟明經乎循資躡級之規始於唐玄之朝進士明經之弊甚於代宗之世而其取舍之雜駁乎無以議爲至於宋朝取人之謀一何多也只擧德行者司馬之言也專欲策論者安石之說也輿望可採而請去封彌者有之經生可罷而欲考大義者有之至於不喜變更者乃蘇轍傷新學之大行而思舊制之因循也噫德行本也文藝末也先其本而後其末者可謂彼善於此矣然皆區區於文具之末而未見取用之實則臣不敢爲 殿下煩瀆也臣伏讀聖策曰吾東方設科取士止不宜於今歟抑勢有所難歟臣圭復再三不勝隕越于下惟我東方金章玉條動遵華制取士科目何獨不然第其別擧廷取設於大比之外講誦諸經異於專治之制則其取士之盛尙經之治雖可想見於斯矣而以今日之效觀今日之法則臣不敢謂無弊也越在我祖宗朝路廣旁招方無立賢苟得其人則不由科目置諸左右其用人之實依俙於三代之隆而向年又擇經明行修之士拔之於草野登之於臺省意甚美而行之未久遂爲 聖明之一欠吁法豈有古今之異乎惟聖明留神焉臣伏讀 聖策曰予以否德止其道何由臣圭復再三不勝隕越于下臣伏睹 殿下以堯舜之聖兼湯武之勇求賢共理修內攘外慨然有有爲之志者三十年有餘矣至于今日新經賊亂思濟艱難必以得人爲中興第一先務憂勤於宵旰者無非用賢之策論思於經幄者率是求士之方宜乎群哲連簪時事弘濟而奈之何鼎席無人而內乏柱石之倚鎖鑰不固而外無干城之將闒葺尊顯而仕路不淸於倖位共理無良而字撫▣聞於專城以重我 殿下今日之憂乎以爲取人之路未廣而然也則我朝之成法如彼其盛以爲求賢之誠未至而然也則 殿下之憂勤若是其至抑天生人才自足了一世事則所謂才與世俱下者臣不能信焉臣當 殿下兵亂之日見 殿下共濟之臣則對賊壘八年未聞畫一策斬一賊魁進一言破一賊陣其紛紛擾擾講定於廟堂者終至於勞民而已殫財而已則 殿下所問四者之弊信不虛矣 殿下旣以下求賢之誠上未至則是 殿下旣已知之矣 殿下誠能殫如渴之誠而盡用人之實一取舍之間無一念之不公不一擧措之際無一毫之不明知其才德足爲我股肱則置諸爰立之位知其智勇足爲干城則授以齋廟之鉞慮永災之或混於同器則辨別賢邪而淸其仕路慮民生之或困於誅求則分憂擇良而守宰得人如是則 殿下所謂人材之蔚爲世用群賢之咸布朝端官無不賢政無不擧以致匡復舊物之盛者豈外於斯哉臣伏讀 聖策曰子諸生止予將親覽焉臣圭復再三不勝感激于中臣拈出 聖問中柱石 之倚爲篇終獻焉臣聞舜擧皐陶而不仁者遠湯擧伊尹而不仁者遠 殿下誠得如皐陶伊尹者以爲柱石之臣則賢才之乏非所患也中興之業可以盡矣兩庭今日不盡所懷明日江淮恐有餘憂臣謹昧死以對</Answer>
			</Answerdata>
			<Additionaldata>己亥別魁</Additionaldata>
		</Work>
		<Work id="21">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>庚子</Sexagenarycycle>
					<Year>1600</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>이시정(李時楨)</Name> 
					<Courtesyname>위중(衛仲)</Courtesyname>
					<Pseudonyms>금비(金卑), 운록(雲麓)</Pseudonyms>
				</Person>
				<Residence>원주(原州)</Residence>
				<Origin>원주(原州)</Origin>
				<Year>
					<Birthyear>1568</Birthyear>
					<Deathyear></Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰人主尊居人上宜若少無可畏之事而反有甚於群下者何歟上天可畏而有德則輔隣敵可畏而足兵則禦王者之可畏亦有重於斯二者歟君之於民如木之有根如魚之有水實有相資相保之道而古之人比杇索民巖之可畏其意何歟以唐虞三代言之堯之粒民食舜之解民慍禹之泣民辜湯武之吊▣伐罪皆爲民也亦有同異之可言歟自此以降保民而王失民而亡者皆可歷指而詳言歟漢唐宋之賢主不過曰文帝太宗仁宗而已其畏民致治之實亦有高下之可言歟予以古德叨承丕基惟欲固邦本而延國祚至於壬辰之變民失親上死長之義使賊如入無人之境廟社爲墟是乃人心不古疾視長上而然耶抑予不能保民之致歟今者以此可畏之民督以無窮之役八路空虛物力凘盡以何民而調兵以何民而給餉以爲禦敵之策歟予實是懼臨餐忘食若隕淵谷如欲使本固邦寧夷不生心不但建中興之業終至於祈天永命其道何由子諸生藏修有待久矣其各悉陳</Question>
				<Answer>臣對臣伏見歷代中興之主必以敬畏爲保民之實故中宗寅畏而殷道復興宣王小心而姫籙重光人君畏民之心顧不重歟今我 主上殿下當覆隍之否運念厥位之匪安疇咨有暇謀及韋布十行淸問無非敬畏之實嗚呼 殿下之心其大戊宣王之心乎一言興邦在今可見臣請以諴小民之說爲 殿下颺言臣伏讀 聖策曰人主尊居人上止高下之可言歟臣圭復再三不勝隕越于下臣竊念君爲民首民作君天非民罔守無主乃亂故寧卑雖殊而上下相須如水於魚如根於木不可以下者也然而莫强者其心而難以威服莫神者其性而不可法制撫則后虐則讐而可畏之實已在於不見之中則非若上帝之可以誠格隣國之可以力服也故杇索歌於五子民巖戒於召訓人君所可畏者孰有大於此乎是以知其可畏而畏之則可以無畏知其可畏而罔畏則終亦有畏畏之如何當仁其政爲天司牧者奈何不勖若稽於古多懼而平章者堯之所以粒民也愼位而恭己者舜之所以解慍也可近而不可下則夏禹之泣辜至矣其蘇而徯我后則湯武之吊伐大矣戒衣雖愧於揖遜拯救實孚於都兪嵬嵬之盛盡美之實烏可容議於其間哉成王已去暴君代作嗚鴻屢驚於澤中大戮不免於天下言及保民則萬古寥寥語至失民則靑史滔滔歸來宇宙一何暴民之多耶除刑之文帝雖曰少康而史稱未遑仁義之太宗雖曰庶幾而世譏粉飾仁厚之宋帝雖曰致治而良史亦以沈潛短之則烏足與議於保民之道哉嗚呼迪畏小民則治薄隆古乃罔畏民則亂極後世今往何監非三代乎今往何戒非後世乎伏願 聖明留神焉聖策曰予以否德止其道何由臣圭復再三不勝隕越于下臣伏睹 殿下金聲玉質纘承丕緖思天位之惟艱念保邦之不易行文王之懷保盡成湯之子惠凡所以安民之政保民之行靡極不用則是宜民懷死長之心國有無疆之休馨香之治言足聽聞而奈之何民不親上國未忘難島夷一呼列郡齊潰有司之死三十鄒民不與西喪之地七百魏挺未制至於箭雨金宮鑾輿西遷煙腥鍾簴血汚衣冠是何若保之日而反見疾視之民乎是果人心之不古而然耶抑 殿下之仁未至而然耶嗚呼民心之不古旣如此國家之艱難又如此以旣散之民心應無窮之供後物力殆盡於八道民心又甚於曩日今也欲鍊卒揚武以爲戰守之用則民之離散也若此欲積粟繕械以爲三軍之費則民之憔悴也若此以我以守俱無善策臣固知 殿下之爲懼無時可已也臣疏遠也迹阻君門言賤芻蕘其所以致此之由救此之策雖不敢妄有開陳而以 殿下之問求之於今日之事則豈無一二之可言者乎 殿下於壬辰之前制民之産不見於有常用民之力或出於不時聲色土木之役足以啓蹙頞之心倉廩府庫之實足以致散亡之民則無怪夫曩日疾視也 殿下於壬辰之後瘡痍未起於窮閻杼柚已空於閭左縣官猶徵去年之稅諸司尙劍來歲之貢則無怪乎今日之凋瘁也可畏如此而旣不知畏於前可恤如此而又不知恤於後臣不敢知 殿下之所憂者何事而 殿下之所懼者亦何心歟嗚呼未或懼之則已旣或知懼則可不思所以救之之策乎孟子有言曰君行仁政則民親其上死其長矣今若能如孟子之言則斯民三代之所以直道而行者何獨不古於今而不從 殿下之化乎 殿下誠能法周公若子之保盡伊尹猶已之溺一政令之不仁則去之一施爲之利民則爲之老老而及天下之老長長而興一國之悌則民之愛戴猶子弟之衛父兄手足之捍頭目用之調兵用之給餉而動惟徯志無不丕應將見風動四方而刑措之漢微矣時雍作乂而三錢之唐小矣臣知蕞爾之賊不足爲慮而國家之基至此而無窮矣嗚呼救弊之策固在仁政而仁政之本不可他求伏願 殿下加不息之功爲仁政之本盡無荒之室爲愼終之道則諴小保民保邦本之道無不在是而 聖策所謂祈天永命之術正在此矣 聖策曰子諸生止親覽焉臣圭復再三不勝隕越于下臣旣以迂遠之見陳戒於前而又有未盡之懷請爲 殿下申誥之宋臣朱熹之說曰天下安危係斯民之休戚係守令之賢否夫分九重之憂宰百里之外親民莫如守令共理莫如守令故古昔帝王莫不重其選焉今也 殿下仁民之心雖切於九重而守令之殘民尙酷於窮閻 殿下保民之誠雖極於宵旰而守令之誅求猶及於鷄豚哀我民斯于何從祿伏願 殿下非徒自飾於行仁而克盡愼簡之方非徒自盡於九重而亦使無礙於蔀室則臣民之幸孰大於此乎臣來自山林不識時宜言可罪於不諱意可取於無隱伏願 聖明留神焉</Answer>
			</Answerdata>
			<Additionaldata>庚子別魁</Additionaldata>
		</Work>
		<Work id="22">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>壬寅</Sexagenarycycle>
					<Year>1602</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>김수현(金壽賢)</Name> 
					<Courtesyname>정수(廷叟)</Courtesyname>
					<Pseudonyms>	둔곡(遁谷)</Pseudonyms>
				</Person>
				<Residence>한성(京)</Residence>
				<Origin>풍산(豊山)</Origin>
				<Year>
					<Birthyear>1565</Birthyear>
					<Deathyear>1653</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰治平之要須得其要中庸之九經與大學之八條目相爲表裏帝王爲治之規模陷矣九經詳於經世之目而略於進修之功格致誠正之義其不具於若爲政一章之內歟八條詳於修己之功而略於爲治之目其所謂老老長長恤孤可以盡天下之治歟眞西山衍大學之義而尙遺治平之兩條丘文莊補衍義之闕又不及於配天畏天命之說其亦有見歟九經之序自家而國則親親當先而尊賢先之親親旣先於敬大臣則獨不言任之以事者何歟敬大臣則不眩而苟不得其人則鮮不免獨任成亂之弊如或慮此而密於豫防則亦不免執疑來讒之患何以則能任不疑而致不眩之效歟孔子序九經之目而曰所以行之者一也朱子以一爲誠何歟通書曰統心要矣用賢急焉說者謂深得九經之義又何歟如欲使一以行之致九經之咸敍其將何自而下功歟予以否德叨遭家不造願治之意非不切矣天災畓至民怨日深危亡之禍迫在朝夕其存心出治之際有垂九經之道者不一其事子大夫其各言之無隱耶孟子曰惟大人爲能格君心之非君仁莫不仁君義莫不義君正莫不正一正君而國正矣予實有望焉</Question>
				<Answer>臣對臣遁處山林靜觀時變常竊有歎以爲生不遇聖明之世則固無可言者矣上有堯舜之君而致治之效反有歉於衰亂之時則豈不重可歎哉扼腕痛心思以狂瞽之言一達於冕旒者日月多矣幸値  主上以聰明有爲之資加兢惕不息之功道已至矣而常若未見治已成矣而猶爲病諸爰集八方之士乃降十行之禮問之以九經八條之目欲聞存心出治之要臣雖困蒙其亦大學士之一也敢不收拾舊聞以對揚休命之萬一乎  聖策曰平治之道止何自而下功歟臣奉讀再三不勝隕越于下臣聞爲治之道有本立其本則末無不理致治之法有要得其要則政無不擧故子思序九經而修身爲之本曾氏條八目而誠正居其先爲人君者苟能先立其誠以爲修己治人之本則中和位育之功修齊治平之道不難致矣是以詳於經世之目者中庸而進修之功未嘗不具於九經之中詳於修己之功者大學而爲治之具未嘗不備於八條之內聖賢之書豈有詳略之異哉西山衍大學而主於正君故遺於治國平天下之條文莊補衍義而主於補闕故不及於配天畏天命之說二賢所述豈無所見嗚呼九經之目各有其序親師取友然後修身之道以進則此尊賢所以次於修身也道之所進莫先於其家則此親親之所以先於大身臣也然而尊其位重其祿所以勸親親則不言任事者臣未之信也敬信大臣則臨事不眩而苟非其人鮮不召亂爲是之慮密於預防則未免執狐疑之心而來讒賊之口任用之道可不愼歟是以孔子序九經曰所以行之者一而所朱子釋之曰一者誠也夫一有不誠而是九者皆爲虛文則修身出治之本豈外於斯哉至於通書乃周子傳心之要法故亦以純心爲要用賢爲本蓋心不誠則無以用賢賢不用則無以致治而所謂純心者亦朱子所謂不雜則深得九經之義者可謂宜矣如欲一以行之致九經之咸敍者可不擇善固執而自明而誠之也哉嗚呼是誠之有關於治道也如是伏願  殿下懋哉懋哉  聖策曰予以否德止不一其事臣圭復再三不勝隕越于下臣伏睹  殿下自遭變以來圖治益切寢息憂勤無非端本之道夙夜惕慮皆是出治之方敬天而有嚴恭寅畏之實勤民而致懷保惠鮮之誠其於修己之功經世之務靡極不用是宜天地有和順之應生民絶胥戕之怨而奈之何治效愈邈闕政日滋天怒於上民怨於下十月之交震電燁燁若保之日澤鴻哀鳴非常之變將剝於膚不見之怨如水益深以軫我  殿下宵旰之憂乎以爲殿下存心之誠未盡則所以敬天者如此以爲殿下出治之誠未至則所以勤民者如彼臣不敢知何自而然耶臣嘗懷子思日非之憂欲進賈生治安之策者久矣今承  聖問以爲有乖於九經之道歟是  殿下旣已知之臣何敢隱忍而不言哉臣愚以爲今日之弊其失固在於不盡九經之實也臣敢冒萬死陳其不實之失可乎嗚呼齊明盛服未嘗不修身也而燕閑之中未免有非禮不動之失則可謂修身之盡其誠乎貴德尊士未嘗不勸賢也而任用之際未聞有去讒賤貨之美則可謂尊賢之盡其誠乎敬大臣則臨事而不眩也今也任之不專信之不篤則是官盛任使之未盡也子庶民則如父母之愛其子也今也使之不時斂之如讐則是時使薄斂之誠未盡也凡玆四者皆足以病  殿下之治則天災之疊見無怪也民怨之日深無惑矣今  殿下言九經之道故臣請以九經所以行之之誠爲  殿下告焉臣謹按子思子曰惟天下至誠爲能經綸天下之大經立天下之大本知天地之化育又曰至誠而不動者未之有也然則爲治之道致治之要豈不在於誠乎伏願  殿下體九經之道而盡明善修己之誠以是誠事天而爲弭災之本以是誠恤民而無一毫之僞念念在玆無少間斷恐懼修省之念罔懈於息哀矜惻怛之意不弛於造次使  殿下之誠上通于天下孚于民則天休滋至百祥騈應生民保安怨咨不興淸明高大之治軼乎隆古中和位育之功極其成效而囿三韓於泰和之域矣又何患災咎之荐臻煢獨之顚連也哉古人有言曰不誠無物伏願  殿下深省焉  聖策曰子大夫止予實有望焉臣圭復再三不勝隕越于下臣聞宋臣張咸對制曰臣寧言而死於鈇鉞不忍不言而負陛下臣之賢萬不及於張咸而區區願忠之心少不下於古人臣敢以目擊時艱而慷慨於中者爲殿下畢獻焉嗚呼  殿下謂今日之勢何如哉敎化陵夷而紀綱板蕩公道掃地而私門大開廉恥道喪而貪汚之風橫流澤不下究而民生之命困瘁邦本日搖下不親上人私其身國勢日孤人事之失極於下而天變之應見於土危亡之禍迫在朝夕而悠悠泛泛視若平時臣不勝痛哭焉臣竊以今日之人事視今日之天變則天變猶小也以今日之國勢視南北之寇賊則寇賊不足畏也伏願  殿下無徒以外寇爲憂而必思召敵之由改絃易轍任賢保民然後災可轉而爲祥危可變而爲安  聖上九經之效至此而盡矣然究其任賢之本則不過  殿下一心之正而已心不能正而能知人任賢者臣未之聞也傳曰取人以身修身以道臣言雖賤實非無稽伏願殿下留神焉臣謹對</Answer>
			</Answerdata>
			<Additionaldata></Additionaldata>
		</Work>
		<Work id="23">
			<Examinationdata>
				<Exam>정시_문과_전시</Exam>
				<Time>
					<Sexagenarycycle>癸卯</Sexagenarycycle>
					<Year>1603</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>이명준(李命俊)</Name> 
					<Courtesyname>창기(昌期)</Courtesyname>
					<Pseudonyms>잠와(潛窩)</Pseudonyms>
				</Person>
				<Residence>한성(京)</Residence>
				<Origin>전의(全義)</Origin>
				<Year>
					<Birthyear>1572</Birthyear>
					<Deathyear>1630</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰國之大事在祀孔子曰知斯說者之於天下其猶是諸掌乎祀之於國顧不重歟夏之五廟商之六廟周之七廟其所以著於漢儒之論者可得聞歟作主始於何代立尸昉於何時主取何象尸取何義王者有禘有祫諸侯有祫無禘禘祫之義可得聞歟魯禘周公孔子不欲觀之者何故歟或人問禘孔子答以不知者何意歟始立原廟之制者所以廣孝思也而或嫌於大黜遺詔勿起寢廟者所以遵儉約也而或謂之非禮者何歟我國家祀典悉經列聖之講定節文品式章章備具未知遵用何代之禮歟陵寢朔望之祭文昭懿廟之設倣於何制皆合於禮文之正歟予以寡昧叨奉宗廟不幸喪亂幾乎墜矣卽今廟貌權安祀典多缺今欲漸復古儀則物役不逮有乖於專意征繕之策欲盡行裁損則恐歉於奉先追遠之誠將何修而可得其中歟祭享貢案方欲因舊詳定而民生重困益滋弊端廟庭用樂今始草創設用而舞佾不備反歸苟簡若何而得其宜歟如欲神罔時恫民罔時怨以致和氣交暢灾沴不作復見錫類無疆之休其道何由子大夫於俎豆之事皆嘗學焉願聞博雅之論</Question>
				<Answer>臣對臣誠不佞倚袂英躔持鉛鈍而自礪策蹇步而希驥思以一割之技仰塵九陛之上者稔矣恭惟  主上殿下達郊廟嘗禘之義藏陶匏蠒栗之祀祇祓淵衷妥侑維時而猶恐精禋失儀神不享誠借臣等丹墀一步地歷古揭今咨以釐正之長策噫旣旅百在庭仰瞻天日臣惟不言有厥咎敢不敷心腹腎腸一對 聖策曰國之大事在祀止或謂非禮者何歟臣聞先王觀風水之渙而立享帝之祀察豺獺之祭而有假廟之法故崇百代不易之典制萬世祼獻之式以之而交神明以之而厚民德祭祀之於國家顧不重且大哉是以祖考來格載於虞書神之格思詠於周雅則可不盡如在之誠而致降歆之實乎臣請援古而論之夏四廟商五廟而各及子孫爲五爲六而至周大備幷姜嫄之廟而爲七廟之數者鄭馬之論也天子諸侯共祭五廟爲非禮者劉歆之論也然數子之論旣非中正之道則何足爲昭代道哉至若載主著於夏書而方員取象於天地立尸見於商周 而同氣必至於相感則豈非有見於斯乎追祭太祖所出之帝而配以太祖者惟天子爲能行之祫羣主而同祭者上下共之此王者諸侯之所以不同也賞周公以天子之禮祭者成王之過賜則魯祭非禮而况自旣灌而往誠意又散則聖人之不欲觀可知而不王不禘成周典則而魯爲宗國則夫子不知之答眞足爲天子則也至若原廟創於惠帝寢廟廢於明帝然則月出遊焉孝思則廣矣而黷則不欽藏主先廟者儉約則可遵而昭穆失序或人之譏豈無所以伏願  殿下其監于玆聖策曰我國家止皆合於禮文之正歟恭惟我朝聖祖開基神孫繩武立於穆之廟而妥五廟之靈營卽吉之寢而寓霜露之感烝膏有時陟降有節至於登歌下管之奏鎭圭藉藻之華成祖宗郁郁周制而惟喬山朔望之薦襲秦人設飯之謬文昭懿廟之設因漢惠原廟之供則黷祭之譏似不能無嫌改紀之政果不待於我 殿下乎伏願殿下念祖己無豊之戒而垂念焉 聖策曰自予以寡昧止其道何由臣伏睹 殿下志勤奉先念切羹墻恢羲易有廟之義謹禮經疏怠之戒籩豆備有楚之儀黍稷奉惟馨之薦而不幸崇極而圮變生不虞三京蕩覆廟社爲墟鎬京之廟貌顚倒洛陽之鍾簴盡移則言之至此不覺涕泗之交流今者赫赫閟宮權安於非所而籩豆牲醴之獻十亡八九嗚呼若復舊儀則居圉卒荒物役凋耗而民困於誅求之暴則勢難於征繕之道欲悉從裁减則羽翟不備宮懸已廢縟儀壞缺而未遑於殷薦之禮則歉然於追遠之孝臣未知何修而得其中也祭享貢案仍舊詳定則瘡痏赤子肉盡骨立而殆散將盡觀德之廟草創廟樂則物非其用歸於苟簡而有乖孝思臣未知何爲而得其宜也雖然難易者勢也得失者時也今也海賊狺然潛機待時生民逃散莫有固志邊塵未警訛言先作加以紀綱敗壞土崩有漸興衰撥亂日急一日選軍調粮猶曰不給修廟樂復廟禮果其時乎果其勢乎况神無常享享于克誠則禮儀之不備時也勢也斯何歉於聖上之誠孝乎姑待憬彼之日興禮樂於積德之後則神何有於時恫民何有於時怨乎夫如是則得中之禮得宜之樂將追美於三代之盛尹諧鳳儀致化降澤可復見於千載之下矣孔子曰喪與其易也寧戚禮與其奢也寧儉不其然乎不然則徒區區於聲容文物之備玉帛鐘鼓之具果何益於爲國乎伏願殿下其監于玆聖策曰子大夫止願聞博雅之論竊惟當今之事可言者多矣而 殿下之問獨及乎此則臣固知 殿下尊祖之誠然握筆登塲所欲言者時務所欲忠者國耳略陳一二以備裁擇焉嗚呼紀綱解弛而百隷失職佳澤不究而盜賊興行至於人心之不淑武備疏虞若此之類不一而足則此 殿下勞焦宵旰益懋撥亂之道者也誠能體周宣側身之行法漢光勵精之治淬礪澡雪惺惺提掇勿以暫安而不戒勿以寇退而忘亂則中興之休庶幾匹美於周漢而宗廟饗之子孫保之爲國家無疆之休矣臣謹對</Answer>
			</Answerdata>
			<Additionaldata></Additionaldata>
		</Work>
		<Work id="24">
			<Examinationdata>
				<Exam>증광_문과_전시</Exam>
				<Time>
					<Sexagenarycycle>己酉</Sexagenarycycle>
					<Year>1609</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>홍천경(洪千璟)</Name> 
					<Courtesyname>군옥(君玉)</Courtesyname>
					<Pseudonyms>반환(盤桓)</Pseudonyms>
				</Person>
				<Residence>나주(羅州)</Residence>
				<Origin>풍산(豊山)</Origin>
				<Year>
					<Birthyear>1553</Birthyear>
					<Deathyear>1632</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰下愼厥終惟其始又曰知今我初服不勤於始而能有其終者鮮矣然而古之人君有敗度於初而克終厥德者用何道歟亦有勵政於始而不善其終者抑何故歟可歷指而詳言之歟予以寡昧新承大命惟天惟祖宗所以付畀予者罔不在厥初夙夜戒懼若隕淵氷初政圖治罔敢少懈而奈之何敬天之誠非不深而天變屢興勤民之念非不切而民困益甚未嘗不求賢也而賢才不登未嘗不納諫也而言路不闢治效未著國事日非豈非予愼始之誠有所未盡而然耶如欲維新厥命終始如一其道何由子大夫將立予之朝而匡救予不逮者其各悉陳予將親覽而採擇焉</Question>
				<Answer>臣對臣聞宋臣蔡沈有言曰二帝三王之治本於道二帝三王之道本於心大哉心乎爲人君者苟能操此心而不舍持此心而不息則其於終始乎何有恭惟主上殿下堪家多難値國中否大警動於心養德春宮位承再造大變革於心身久警矣身今變矣萬機新服念切克艱懲前毖後之是急監古圖今之欲聞殷鑑不遠豳柯在玆求同道於與治懼同事於與亂此正治軼二帝道參三王之會也臣本願立朝者不忍死茅茨思見有終敢不謀始臣伏讀 聖策曰書曰止歷指而詳言歟圭復再三不勝隕越于下臣竊伏念乾之文言曰知終終之繫辭曰乾知大始始固大矣而終亦重矣夫作事而猶謀其始則治國而始之不愼乎然則人君莫不欲有始而有終如終欲愼盍愼其初始之不謹而厥終之能有者臣未之聞也雖然心者萬化之原而庶政之本也出入之無常而終始異焉操舍之或間而治亂係焉可不懼哉稽之於古敗度敗禮嗣服居憂者商王也而一徂桐宮密邇先訓戒奢戒侈焚珠御極者唐宗也而末年天寶國步幾危噫惟庸而變匡救是賴惟明而玄色荒是惑則克罔之念聖狂之分終始懸殊可戒可法嗚呼殿下益篤此心臣伏讀 聖策曰予以寡昧止其道何由臣圭復再三不勝隕越于下臣竊伏睹 殿下以遺大投艱之一身兼惟恤惟休之無疆嘆太甲之終陋明皇之始堯兢兢舜業業方之無過文王謨武王烈較之蔑加法古戒今無間不息謂明明在上而對越之誠深是宜克享何而屢警其天變臨蒼蒼在下而若保之念切是宜可近而何重困其生民取濟濟多士而旁招之禮勤是宜賁然而何英材之不登來蹇謇匪躬而如流之量大是宜不諱而何言路之不闢乎以今日言之太白晝見妖星墜地海溢江赤疊見層出土木內興防戍外兢蹙頞相告萬目睽睽至於滄海有遺珠之嘆朝端有納履之色悠悠泛泛政務姑息不有其始安有其終以如是 殿下之誠之深念之切禮之勤量之大其致此四者之弊何也臣請先言其故而後及其救可乎書曰民惟邦本本固邦寧又曰天視聽自我民視聽嗚呼民恤今耶天譴數矣孟子曰訑訑之色拒人於千里之外又曰不信仁賢則國空虛嗚呼諫今納耶賢將遠矣雖曰敬天而有敬天之實乎雖曰宣惠而有宣惠之實乎求賢而無其賢納諫而無其實矣臣迹於江湖念於君父今來玉階之下自切犬馬之誠則臣請以伊尹告太甲之言爲 殿下一一焉嗟夫玆乃不義習與性成予不狎于不順則其進言於君者何如也 殿下之今日乃成王居憂之日也臣不敢知有阿衡匡救之臣耶嘉謨嘉猷出告入順曰惟我后之德者誰也此正敬大臣體群臣之靡不有初而克終允德之際也伏願 殿下察伊尹咸有一德之篇而戒之身於曰德不純一乎任用非人乎惟其終惟其始朝而察之暮而改之夜而思之晝而行之敬大臣如商之有阿衡而勿以小人間之終始不怠政出於一則役民而民不困矣聽言而臣得言矣天變不求弭而自弭賢才不求來而自來其命新於舊邦至治形於初服嗚呼殿下終始愼厥與焉臣伏讀 聖策曰子大夫止採擇焉云云中庸曰至誠無息先儒曰敬成始成終臣以誠敬爲終始貢焉惟至誠可以前知則今之天變詎無應乎怒余之天猶可爲也忘予之天不可爲也大抵失道之君與天隔絶天其忘矣賢君與天貫通纔有所失天必怒矣惟至敬可以載天而變災爲祥則天變之來亦見天之愛君也無天變豈謂盛時乎伏願 殿下誠之而與天道合敬之而於穆不已則文王之德之純庸有始勤終怠之患乎 殿下今日特以終始爲問是心足以王矣實我國無疆之福也臣謹對</Answer>
			</Answerdata>
			<Additionaldata>書曰上</Additionaldata>
		</Work>
		<Work id="25">
			<Examinationdata>
				<Exam></Exam>
				<Time>
					<Sexagenarycycle></Sexagenarycycle>
					<Year></Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>최천건(崔天健)</Name> 
					<Courtesyname></Courtesyname>
					<Pseudonyms></Pseudonyms>
				</Person>
				<Residence></Residence>
				<Origin></Origin>
				<Year>
					<Birthyear></Birthyear>
					<Deathyear></Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰予以寡昧纘承丕緖治效未臻禍亂先作言念及此痛之如何越句踐棲身會稽終能沼吳而雪恥衛文公野處漕邑亦能拒狄而圖復予雖不逮古人獨不思宗社大恥第以生齒盡矣財粟竭矣無兵可戰無粟可餉而凶賊分據海隅使我疲於奔命議者欲亟奏天朝請發大兵期於蕩滅或以爲兵非十萬未易當賊千里空虛將無以餉大軍不如權宜制事羈縻爲計以紓目前之禍議者欲掃國大擧水陸幷進以決存亡或者以爲王師出萬全兵家貴相時不量衆寡輕進速敗不如保合遺民操鍊餘兵以圖後日之功不知斷在何議而可乎抑不知此外又有奇謀秘計之可言歟諸生親經兵火之慘豈無慷慨之心勿謂予不能悉陳所蘊</Question>
				<Answer>臣對臣聖化中舊物亂離後餘生親見主辱之禍未取臣死之義負愧棲棲無路喋喋日月多矣恭惟 殿下金甌纔復玉輦新回撥亂於誠深除凶於志切苦▣猶懸於越壁群策畢擧於漢庭方寸玉階來汝靑衿降札十行問先二字寸管雖小九萬可窺敢效芹獻冀垂荃聽 聖策曰云云我 殿下卄六載憂勤克盡修攘之道二百年昇平反致恬嬉之禍昊天降割島夷構亂周王去邠之窘金人去汴之慘無以加玆幸賴聖天子奮然赫怒發兵拯濟綏復舊邦迅掃陵寢父老垂泣重睹漢官之儀嶺徼纏羞未掃楚氛之惡臣不勝奮憤悲感之至不知 殿下當作何如心也師老敵强兵乏粮絶外患未祛內憂方殷國家危亡不朝則夕 殿下之心豈能須臾而安乎然或無難而喪其國失其守宇或多難以固其國啓其疆土今喪國失守之事旣往不可復追固國啓疆之業在 殿下克勵而謹守之耳伏願 殿下留神焉聖策曰云云曰若稽古棲山十年敎訓生聚竟灑會稽之恥者句踐之可與共患難也瑣尾十載帛冠布衣終復滎澤之仇者文公之所以秉心塞淵也然講古難詳在今無益臣請略其古而今是陳焉我 殿下與賊一天于今五載日不遑食夜不設枕者無非復讐之義設監鍊卒分司峙粮者無非討賊之方昌唐之運復禹之績可得見於今日而趙國新喪死事之孤未壯晉飢已甚饋餉之路不給此 殿下所以憂不遑者也嗚呼天不悔禍賊不悛心屯蜂聚蟻分據海縣撿掠猶肆於一縣蚌鷸相持於三載彼有百萬之孔熾我無一怒之可安則請大兵於天朝仗威武於皇靈直擣巢穴以期剿滅者復讐之上策也然兵未十萬未易拒賊士不宿飽難與賈勇而兵禍連年公私赤立蓬蒿極目千里莽蒼芻粟難繼於飛輓行居無計於齎送則權制羈縻以舒目前之禍者不爲無見勢至於此雖有智者亦無善其策矣宜廷議之兩立而未得其長策者也臣反覆思之若莫審緩急之勢相時而處之借兵强齊得遂報楚之績則江黃之滅敵當法而行師六日軍呼庚癸終致輿尸之凶則疏勒之喪師恐復見於今日矣賜號單于羈縻不絶克遂息兵之功則漢家之長慮足見而事出姑息覘我虛實馴致五胡之亂則晉武之失籌亦可鑑矣伏願殿下酌於斯二者而知其所見嗚呼虺蛇同穴豺狼共闌曠日持久掃蕩無期臣民咸憤於共生漢賊不容於兩立我有不殄之厥慍彼有可問之罪惡則發精騎於渦口下樓船於益州殊死一戰以決存亡者討賊之大義也然而聖人擧事動在萬全兵家進退惟貴相時而孑遺之民死亡殆盡兵不滿萬人無死長老壯雖殊於曲直强弱難敵於衆寡則保合繰鍊以圖後日之功者似亦有理事至於此不知將何以爲之宜朝謨之不一而不聞其良策者也臣反覆思之莫若審輕重之權量力而行之不伐賊王業亦亡惟坐而待亡不如伐之則漢相之出師可學而輕動大衆反貽後悔則恐未免房琯陳濤之敗矣勞來遺民簡發車徒期以歲月則周宣之永圖可取而遷就不振江左之勢益孤則晉家之覆轍亦可戒也伏願 殿下參於斯二者而善於其後 聖策曰云云臣俎豆是習未知軍旅之方其於奇謀秘計安敢容喙微誠所激黽勉以對傳不云乎人事若盡天命日至人亦有言內政不修何以攘外臣將此二說爲 殿下覼縷焉祖宗陵寢至有不忍言之慘孤子寡妻亦抱必可報之讐之七廟在天之靈所以責於 殿下八路兆姓之民所以望於 殿下者孰有大於恢復者乎當此之時君臣上下正當協心齊志趨事赴功以績粟而鍊兵討賊而復讐然而低聲綏語尙有平日之態枕戈待朝未見慷慨之人以僥倖之狂圖爲恢復之上策聽其言似忠於國家其實多爲身謀玩愒度日酬酢文簿措置乖方課責虧度若此而欲圖事功不亦遠乎臣以爲不至滅亡綿延至此者蓋亦幸也伏願 殿下其於宵旰之餘顧瞻之際常自克念曰由我不辟遂致禍亂上累乎祖宗下負乎臣庶痛自引過益勤省已無怠無荒而使此心益勵不沮不厲而使此氣益奮內修之方自治之道無一不至則已離之人心易感旣去之天意可回激謳歌思漢之志有震動附周之效而國家之精神振勵元氣充盛則天厭夷德豈無徵爾之日耶必助漢坐致殲賊之功然則今日之隱憂轉爲啓盛之資今日之多難轉爲興邦之基矣何患乎禍亂何憂乎匡復哉嗚呼是豈愚臣之妄說布在方策而周之宣王漢之世祖皆中興之令主也側身修德見於雲漢之章謹厚才明著於史氏之稱則二君之於修治之道爲如何而卒有熙蒼籙於已絶噓炎火於旣灰此非已然之明效歟伏願 殿下取法焉 聖策曰云云臣聞將不知兵以其兵與敵君不擇將以其國與敵也故制敵之要得將爲先今者授鉞之際惟取弓馬不顧才略之如何戰陣三載未獲一捷摧鋒陷陣誰效死綏之忠棄甲曳兵先作百步之走以若此之將對若彼之敵而責效成功猶捕風而捉影臣竊痛之誠能得壯猷如方叔維翰如召虎者而任之則壯虎豹在山之威絶鯨鯢出海之患伐賊復仇之勳沐日配天之業不難復矣尙何勤聖慮哉臣旣得脫鋒鏑之中復睹日月之光已自幸矣咫尺天威又奉大對忠發於誠涕淚沾臆信有如聖敎親見兵火之慘必有慷慨之心者矣豈緣於科場之文而不盡其素蘊之懷者哉倘以臣言爲可而一施雖死之日猶生之年也臣謹對</Answer>
			</Answerdata>
			<Additionaldata></Additionaldata>
		</Work>
		<Work id="26">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>甲申</Sexagenarycycle>
					<Year>1584</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>이상홍(李尙弘)</Name> 
					<Courtesyname>이중(而重)</Courtesyname>
					<Pseudonyms>춘주(春洲)</Pseudonyms>
				</Person>
				<Residence>한성(京)</Residence>
				<Origin>여주(驪州)</Origin>
				<Year>
					<Birthyear>1559</Birthyear>
					<Deathyear>1596</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰古之帝王惟是心而行是政故苟有是心則必是有政降及後代心日勞而政日拙終未見從欲之治其故何歟予以否德叨主臣民不克負荷之念臨政願治之誠寧有小間歟淑人心回世道庶見可封之俗而綱常之變相繼而起修城郭繕甲兵期致克詰之盛而犬羊之醜益肆匪茹量田均稅實近分田之制而視爲聚斂之政陟民實邊深得禦暴之道而皆懷泮復之心其他擧措施爲之際與心相背者豈一二計哉是何予心無異於古人而予治之不古若至此耶子大夫讀古書講當時必有拊心自語而欲言之者其各悉著于篇予將親覽焉</Question>
				<Answer>臣對臣聞天地之心著於物帝王之心著於政故心存則政擧古今寧有有心而無政者乎恭惟 主上殿下凝旒坐治負扆匪安瞻言鈞石戒或遏於前光若臨淵氷思載揚乎先烈疇咨餘暇慮伏蕘言格粉布於玉階揭淸問於金章眷眷於世道之不古孜孜於戎政之未詰以至均田之策實邊之術欲得適可之論以爲善後之圖意甚盛也問甚大也不佞如臣何以對揚然女也何知猶懷越俎之恤臣雖至愚敢諱出位之言試罄卑衷爲 殿下獻焉 聖策曰古昔帝王止其故何歟臣聞人主一心萬化之根本邦治政亂此心所推以是心行是政比如操柄而責末浚源而導流風動之化草偃之效投之所向無不如志矣如或徒心而無實則是舍楫而行舟雖日中不食夜分乃寢渴心焦思夕惕經營而愈久愈遠終無食效之日矣若稽古昔欽明兢業而民乃於變濬哲文明而績惟時凝成功之奏本乎敷命怙胄之仁自於重民當是時也萬姓咸熙而世道一純綢繆先陰而戒備罔缺田以井授而畝不東南蠻方用逖而外侮是息本心爲政之效有如是夫降而叔世心與政異程書若秦皇傳餐如隋主勤非不至勞非不極而或徒政無實或徒心無政事倍於前而功不半古外心求政之害一至此哉嗚呼是心之有關於政也如是乎古之▣推而致治後之失道而召亂伏願 殿下請擇於斯二者 聖策曰予以否德止至此耶臣伏睹聖上神睿挺資艱大荷圖一日萬幾常如天監之在前乙丙憂勤不弛杇索之深戒者邇來一十有八年于玆矣端本而擧新民之要敽勵而繕禦侮之具則圖治之心著於政者然也尙卑服之儉而田功斯卽取雷地之象而擊坼有備則勵精之心發於政者然也庶幾乎民興於善而俗有免罝之美兵乃克壯而師有爰整之盛經界正而狼戾騰祥邊圉實而毳幕宵遁事無不康之嘆績有咸熙之休而獨奈何疵政未祛弊化同流以言其人心則恒性殄滅倫紀掃地僕▣或及於所事子惡至戕於生我骨肉殄臂而常棣絶響麀聚遺臭而鶉鵲起刺可愕之變奏牘交至非常之惡史不絶書傷化習惡奚但妹邦而已乎以言其兵政則城覆于隍塹陻爲陸廏寺繁列而馬無留良武庫充牣而用輒失措以致北虜干犯禍結兵連匪茹▣滋甚食▣無日賊至而不知其期賊去而莫窮其處唐卒不勵晉寇愈橫則逍遙河上豈獨鄭師而已乎畇畇原隰半漏貢案莽莽荒區尙懲舊稅富連阡陌而貧乏立錐豪猾莫懲而細民坐困則量田之擧在所不已而廷議一蔽異論橫生反以均稅之政指爲讐斂之毒焉岐豐舊基人火煙斷千里黃沙滿目蒿荻遊魂伺隙而居者荷擔土兵寡弱而士志疑懼則陟民之策似在當行而殷民重遷冤呼徹天至使轉陟之氓反作溝壑之鬼焉今玆四弊槪言其大者而已若如注措失當而政體之紊舛設施乖宜而允釐之絶望以軫我聖上之慮者奚可一二計哉嗚呼綱常宇宙之棟梁城郭保民之堡障而蕩敗瓦裂之如是焉均田仁政之所先實邊衛國之急務而掣肘矛盾之若彼焉此而不救臣恐梁鴻五噫不獨興於漢世而終至於國不爲國也嗚呼以 聖上憂勤觀之軼唐虞駕商周可在反掌之間而以今日之弊政言之實魏晉所無之事臣不敢知厥咎安在臣聞心在政前不勞而化政在心外雖勤而無功 殿下躬行雖至而振德乖方詰戎雖軫而政多姑息則敎化之替有攸召矣陸梁之禍豈無所自乎儉約雖尙而冗費尙多固非勞心於刻舟役智緣木而心事逕廷無足怪矣如欲改轍盍亦反本誠願 殿下心以出政誠以實心欲世道之純也則法帝堯之峻德而益盡明敎之實焉欲武備之嚴也則效周宣之內修而益勉詰戎之實焉則文王仁政之實而俟歲稍穰打量阡陌則稅自均而民不咨矣服孟子親上之訓而逸以使民行之有漸則邊自固而人志定矣夫如是則億兆式穀而孝悌藹然備械修車而秦楚可撻賦役均一橫縱不歎於周京邊氓樂業勇氣自倍於趙鄙噫弊雖四端一言可救懋政之要豈外於是心乎雖然四者之中亦有本末苟能挽回淳古丕變民俗則彼甲兵民稅實邊等事將不勞而就敍矣伏願 殿下尙鑑玆哉 聖策曰子諸生止親覽焉臣迹於江湖隱憂君父懷忠耿耿自獻無路今造昕庭咫尺威顔不命猶承況誘無隱請以未盡之懷獻於篇尾曰澄源之本雖在 殿下之一心而奉行而成其事實在於得人誠得如契者主司徒之責則民德自敦矣得如山甫者委司馬之任則邦政擧矣擧稷而付司農之柄則田不患不均矣擧皐陶而責五刑之權則賊不患不弭矣誠心而爲出治之本修身而爲取人之則以此而眷眷 聖主上殿下焉臣謹對</Answer>
			</Answerdata>
			<Additionaldata></Additionaldata>
		</Work>
		<Work id="27">
			<Examinationdata>
				<Exam>식년_문과_전시</Exam>
				<Time>
					<Sexagenarycycle>庚戌</Sexagenarycycle>
					<Year>1610</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name></Name> 
					<Courtesyname></Courtesyname>
					<Pseudonyms></Pseudonyms>
				</Person>
				<Residence></Residence>
				<Origin></Origin>
				<Year>
					<Birthyear></Birthyear>
					<Deathyear></Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰云云錢幣</Question>
				<Answer>臣對臣幸從三十人後稽首咫尺階下猥承親策叨奉淸問所謂錢弊乃中國古今之經用而大東今日欲行而未行者也我 殿下裕民足國之念曰篤於嗣服之初而謀及卿士之餘試我新進之臣噫童觀淺近固非十朋之或益而飛鳥亦獲敢罄千慮之有得臣伏讀 聖策曰自古資民以生止好惡之不同何歟云云臣聞寒然後爲之衣飢然後爲之食衣食之不足而又有錢以爲弊何莫非斯民之所資而因天地自然之利制國家通用之貨視有無而懋遷隨豐歉而爲用錢弊之於民固不重且大歟故衣我民者以此食我民者以此權宜之用一設於衣食之外而衣食之源未嘗不出於此焉則始制於一時而常用於萬世者不得不爾也雖然錢可用也而必有用錢之本民可足也而亦有足民之道苟知其本而能盡其道則於爲國乎何有曰若稽古軒轅採銅於首嶽放勛鑄金於歷山創是者尙矣金銀三品夏制尙貢而刀龜異名代各有取則其正供之道利散之義蓋可想矣六府孔修於虞而有地平天成之美九府乃立於周而爲理財足國之法臣不敢知有何優劣也秦之半兩漢所懲也而楡英四銖高文之輕重有異六朝因革宋錢有千而鵝眼一行商旅之失業太甚其得失可見矣或取乾坤之象而稱元稱神或惡郭氏之貪而阿堵不名則魯褒王衍之偏於好惡臣何敢爲 殿下區區哉伏惟 聖明取舍焉臣伏讀 聖策曰我東方止斷而行之云云臣竊惟我東之生亦久矣有土有財粤自古昔檀立竝堯箕治用夏而史牒所載有若一匹帛三十斛羅氏之盛富也發縣倉支萬兵麗家之蓄積也則豈無財用之可稱而所謂泉弊之合於古則臣實未知也至於我國家聖祖貽謀神孫繼述治具畢張無非帝王之遺法制度大備一遵中國之宏規而獨此錢幣尙莫之行雖有通寶之名而竟無大效之收是豈法具之有同異亦豈民情之好姑息耶噫中土之民若彼其殷富而我國之人若是其貧困實由於錢幣之行與不行而竊未知擧行之難果何故耶征賦之之有輕重耶經營之有勤慢耶抑理財裕民之失其道而然耶此固臣民之所竊痛國家之所嘗講者也先王末造已有用幣之議發言盈庭未見底行之實其在于今聖孝丕承存心無忝銳意將多哀我民斯愛先王之所愛念玆財用講先王之所講格汝卿相備詢便否泉流之用可廣於朝夕而決斷之音尙靳於渙汗噫 殿下之心豈有他哉究所以先甲慮將然於後庚也嗚呼帝用之用錢也如是上國之見效也如是今我 殿下卽古昔帝王也惟我下邦亦上國聯壤也 殿下用之則今之錢幣豈非古帝王之錢幣下邦行之則民之殷富亦豈非上國之殷富也臣竊以爲用之可也行之便也雖然秦皇漢武非不用錢而未免匱耗之患羅代麗朝未嘗用錢而亦有豐裕之蹟則臣又恐愛民爲用錢之本節用爲足民之道也誠願 殿下不患錢之不用而患吾愛民之或未至不慮民之不足而慮吾節用之或未盡不徒其言而必盡其心不但其名而必務其實則七年之旱無害於湯治四海之富何讓於舜日噫 殿下之於愛民旣無不至 殿下之於節用又無不盡則彼錢幣一事臣抑以爲行之亦可不行亦可也伏惟 殿下監玆焉臣伏讀 聖策曰云云嗚呼臣由科擧以進言不出於有德組綴陳腐恐不足以有補於聖朝之萬一而申命如是敢不畢達噫臣聞爲政在於得人堯舜▣之爲天下得人者豈偶然哉 殿下雖有仁心仁政而下無奉行之人則理財裕民之道有何所托而責成者乎臣竊未知今之居戶部者何人今之爲守令者何人耶伏惟 殿下試嘗簡厥良亦簡其或不良有所勸懲焉臣謹對</Answer>
			</Answerdata>
			<Additionaldata></Additionaldata>
		</Work>
		<Work id="28">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>己巳</Sexagenarycycle>
					<Year>1629</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>민희안(閔希顔)</Name> 
					<Courtesyname>경우(景愚)</Courtesyname>
					<Pseudonyms></Pseudonyms>
				</Person>
				<Residence>영천(榮川)</Residence>
				<Origin>여흥(驪興)</Origin>
				<Year>
					<Birthyear>1578</Birthyear>
					<Deathyear>1646</Deathyear>
				</Year>
				<Grade>二中</Grade>
			</Authordata>
			<Answerdata>
				<Question sort="">王若曰天覆下土不能自理故樹之司牧是知人君所莅者天位所治者天工必須體天之道然後斯可以享天之心保天之命而上天之載無聲無臭若何以達其妙用而體行之歟上古聖帝明王罔不有天德其著於施爲者能詳言之歟後世后辟其克體天而治安不能而亂亡者亦可歷陳歟予以否德忝在寶位顧諟明命夙夜寅畏存心出治靡不欲仰體乾道而政多疵累治化日遠試擧一二言之至仁者天之心也予欲體之以恤斯民而惠鮮之澤未究無私者天之道也予欲體之以正朝廷而寅協之風無期施賞罰則必欲體春秋之生殺而或失勸懲之宜發號令則必欲體風水之渙汗而多有廢閣之患此皆予政之不能上合乎天道者也宜乎變異迭見以警予心也予未知擧措之間有何闕失而然歟抑所以體之者未得其要歟何以則克體乾道永獲保佑歟子大夫博古通今必有能言是者其各悉陳無隱</Question>
				<Answer>臣對臣山野癡癡十等下也衣焦未伸蓬累猶載瞻城南尺五之天想玉階方寸之地懷欲陳之而未有路不謂今日趨銅駝而觀國望金馬而來庭仰見三淸垂拱八彩密邇命之曰咨爾多士予欲聞體天出治之道及予今日弊政之由汝言予不以汝布衣不用溫乎其容若無其勢也厲乎其言若不自得也吁誰敢不讓敢不敬應臣知言雖無非不免於誅不言雖有罪得免於誅然未見君父若不克見旣見君父亦不克正言則諂也非忠也體天出治之道臣得陳忠於前矣臣伏讀  聖策曰云云都天天也 殿下天也其不允若玆多誥雙擎跪讀方寸自激臣竊惟蒼蒼然在上覆冒乎下土者天也其明之爲日月澤之爲雨露而品彙以亨歲功以成乾之道大矣哉雖然天不能自理必立之司牧使之莅天位治天職天工人其代之而爲政在於體天以之應天而天心克享矣以之配天而天命永保矣是以聖人者體天之道行天之事加不息之功務自强之實明以察庶政澤以及萬民蓋天之則也然則欲爲君惟當體天而已不體乎天而于時保之者匪臣攸聞噫天人一理通達無間體之如何誠之爲貴明明我后盍念在玆臣謹稽之古堯舜氏夏后殷周氏之體天也曰唯堯則之也曰欽若昊天也曰克配上帝也其見於施爲者蕩蕩乎難名矣欽崇世遠矯誣代作體天出治萬古寥寥慢天亂亡靑史滔滔吁臣之所欲言於上者皆二帝三王之道由秦漢以降何足言臣伏讀 聖策曰云云都天天也 殿下天也其不允若玆多誥雙擎跪讀方寸自激臣相今我 殿下乘乾御宸右下作君其聰明睿智足以處二帝三王之間而於其出治之際動以天爲準昭乎日月取以爲明霈乎雨露取以爲澤顧諟明命常切奉天之念夙宵寅畏每勤敬天之心凡所施爲一聽於天而無間於人孜孜於圖理有餘於小國之七年矣宜其曰天心克享也百工允釐也而曰疵政猶多也治化日遠也以重我 殿下宵旰之憂何也臣試以 殿下之所當體天者言之夫至仁者天之心而 殿下體之以恤民隱而子惠之澤未究於同胞無私者天之道而 殿下體之以臨百官而協恭之風未見於朝端體春生秋殺而賞罰或乖於勸懲體風水渙汗而號令或患於廢格誠已至矣而天不享澤已渥矣而民不被治效愈邈天怒方殷非常之變式月斯生可愕之災史不絶書杞天將崩殷川無津是何以 殿下之體天而天不爲 殿下體歟臣不敢知體之未盡其道歟抑能體之而天莫之聽耶臣何爲者一管窺也其於人事之淺近尙亦昧昧況於天道之微奧敢有云云然臣欲言來所言不可以過今日而  殿下之欲聞甚於臣之欲言亦安敢隱黙而獲罪於天乎請以天之所以爲天者詰之宋臣蘇軾進策以爲君者天也因以天而喩之曰惟其動而不息故萬物各得其職而不亂其所謂動而不息者中庸之所謂誠也而誠者實也夫人君爲政只在於務實所謂實者實用其功而不事文具之謂也本之於心則爲實意修之於身則爲實德行之於事則爲實政有是三者而後體天之道得矣 殿下恤民非不至也而未見惠鮮之實無私非不至也而未見寅協之實賞罰非不公也而未見勸懲之實號令非不明也而未見渙汗之實是則今日之體天皆虛文也惟在 殿下法天以立道承天以從事因天之行健以盡其自强之道因天之何言以達其妙用之理含弘廣大與造化同其量生育長養與機緘同其功用力於幽獨之中惕慮於對越之際使一念之發皆出於至誠無僞財成輔相之極其道參贊位育之致其效則自然與天爲一上下同流而體天之能事畢矣夫然後大陽所臨陰邪自屛化雨所霑荄甲皆春朝廷而淸明民庶而安業賞罰極其公而絶偏係之私矣號令極其明而無沮閣之患矣何慮乎疵政之多又何慮乎災異之見也經曰天行健君子以自强不息願殿下之惟日孜孜也臣伏讀 聖策曰云云都天天也 殿下天也其不允若玆多誥雙擎跪讀方寸自激吁臣又何言臣才不足以識務辭不足以達意又何言然草澤微蹤非有求於 殿下者也豈敢辨於心而詘於口以觀  殿下之俯仰而不敢言內先言外事乎若射之有志臣於篇終已願 殿下少假借之使得畢獻於前臣再就 聖問有曰無私者天之道也予欲體之大哉言乎上帝臨汝不可罔也而 殿下今日之一政一事無非出於 殿下之私也以是體天其誰欺也泣數行下而進曰宮家免稅 殿下自慮之此則此果公明正大如靑天白日乎臣竊以爲  殿下之睦族豈在於免稅而宮家之願於殿下亦豈在於免稅也宮家蹈綺縠而民不完短褐宮家餘粱肉而民不厭糟糠  殿下又使尙厚積餘藏而忘公家之事日損使宮家稍有愛  殿下者則必叩頭不肯受也臣嘗有所聞於宣廟之敎也曰宮闈不密罔民細利尙其言在耳今宮家旣之免稅則加賦於民必矣民田之托於宮家而逃其稅者必衆矣其流之弊豈特罔民細利而已乎左右皆曰不可國人皆曰不可此厥不聽天必厭之矣百姓豈有所歸心也哉願殿下少留意計之也且朝廷萬化之本原也四方之根柢也朝廷和然後始可言體天而出治矣朝廷不和如此其甚而能體天而出治者匪臣攸聞近日朝臣之所爭臣不知彼之是此之非而唐穆宗所謂去賊易去朋黨難者正爲今日道也牛李之黨孰如今日之朝廷河北之賊孰如今日之南北乎賊謀有所出則臨津以北湖嶺以南未有所定也國且危亡在於朝暮而按劍相對衆於窺境之兵矛盾議論甚於臨津之勇信如宣廟之敎曰爾輩之談鋒移之擊賊則行長淸正之頭已懸於北闕下矣嗚呼去朝廷朋黨難矣是非之相攻猶水火之不相幷也而水火旣不可去則朋黨亦豈易去之哉亦嘗有以夫漢臣劉向鼎之喩聞於  殿下者乎鼎在水火之間使水火不亂而調和百味則是誰之責也願 殿下能別白黑所以異陰陽而已矣亦嘗有以夫宋臣陳瓘舟之喩聞於 殿下者乎載舟不可偏重首重則尾輕尾重則首輕輕重之勢有偏則舟必覆矣此之可畏也願  殿下無偏無黨而遵王道平平也臣聞▣(天)▣(無)私覆雨露無私潤日月無私照伏願 殿下留意計之也臣慮事廣肆實是草野之▣侮而此皆臣之所嘗蓄於中而欲竭者卒然臨紙自不覺疚心之如狂也雖無以獲罪於 聖明者亦有以獲罪於 聖明者矣吁匪言不能胡斯畏忌日斜丹墀彷徨不能去臣謹對</Answer>
			</Answerdata>
			<Additionaldata></Additionaldata>
		</Work>
		<Work id="29">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>丙寅</Sexagenarycycle>
					<Year>1626</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>심연(沈演)</Name> 
					<Courtesyname>윤보(潤甫)</Courtesyname>
					<Pseudonyms>규봉(圭峰)</Pseudonyms>
				</Person>
				<Residence>한성(京)</Residence>
				<Origin>청송(靑松)</Origin>
				<Year>
					<Birthyear>1587</Birthyear>
					<Deathyear>1646</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰云云歷年長短</Question>
				<Answer>臣對臣草鄙微蹤蓬累而行上之不能經綸草昧補天浴日次之不能立乎本朝尊主庇民下之不能樂道棲眞遯世無閔空懷禽息碎首之忱未效張栻極言之忠矣今我主上殿下有國無之臨政瞿然卽位之越四年秋七月丙申親策擧人于庭身出玉聲而咨之曰古人所以格天心何予所以不能者何予欲聞歷年之術咨爾多士勿褻在予庭咸告予不逮予惟克邁乃訓臣聞命主臣伏而思之是謀非臣所能及也臣之所以百舍重繭近玉色於天墀之下者不徒然也則安得嘿嘿已乎臣請擇言而對臣伏讀 聖策曰自古帝王止其說歟臣竊惟王者創業垂統爲可繼也厥享國或千有餘年或八百有餘年或四百有餘年或數百有餘年而止何其隆替之不齊而長短之不一也蓋德則治否德則亂隨其德之厚薄而國之延促係焉則德之爲用其亦大矣哉是以古之帝王先修在己之德以祈在天之命而氣數之說茫昧之道有不暇論焉則君之所以求其在我者果何如也雖然歷年永不永固在於德不德而其所以修厥德者又有其本爲人辟者盍於是勉哉稽之於古功成水土澤未斬於五世而十旬洛汭后羿作亂業承文武化方洽於百年而一帶漢水膠舟有變其天其人臣不欲多卞也諴四海之民心祈億萬之天命者召公之所以訓王也考丈原之星隕徵五胡之雲擾者司馬之所以著說也欲究其詳無已太煩臣伏讀 聖策曰予否德止歷年所歟嗚呼惟天惟祖宗啓佑我後人遺大投艱于  殿下之身無疆惟休亦無疆惟恤恭惟我殿下論繼序之罔愆則文王之於大王也較中興之弘業則光武之於高帝也乘天人之會奮興撥之業大警動其心而匪安厥位益明習國事而勵精圖治宵憂乎歷年之道夕惕乎勤民之方疇咨於廣廈之下細氈之上且四年矣宜乎仁爲民所歸德爲天所親於萬斯年繩其祖武而夫何化未孚於風草誠不格於天人衆弊之顆然一至於此哉臣謹按前史漢宣帝元康中魏相奏今年計子弟殺父兄妻殺夫者二百二十二人嗚呼旣往之人妖何再於今耶臣又按前史成帝元平間有雌鷄化爲雄又於春秋時有石言于晉嗚呼旣往之物怪何再於今耶臣又按周書夫知保抱携持厥婦子徂厥亡出執而殷祚以滅嗚呼旣往之衰亂何再於今耶以至魯室懸磬唐廩如洗而儲富之望絶矣齊民驛騷周圉卒荒而捍禦之策缺矣則梁鴻必爲之五噫賈誼必爲之長嘆 聖策所謂朝夕危亡者良不爲過矣嗟夫 聖明在上良法必行則謂施措乖方者錯矣皇天無私惟德是輔則謂氣數或然者惑矣此殿下之所以執兩端而軫懷求一言之可救者也嗚呼語之至者臣不敢載之於書其淺者又不足聽也今玆致弊之原臣實左右視而不知所對雖然知而不言爲不忠不知而言爲不智不忠罪也言不審亦罪也臣請悉無諱惟殿下裁其罪臣嘗道而聞之反而思之人妖物怪之疊見層出父子夫婦之流散相繼倉廩之空虛邊鄙之騷屑無非災咎之應效自肇位以來嘉言讜論未嘗虛受嚴旨峻辭屢加譴責經幄之臣聯裾於一麾喉舌之官遠迹於百里此固非 聖德事也而近又折辱之慢罵之待之如奴隸視之如犬馬噫嘻亦太甚矣昔宋神宗初卽位司馬光爲御史中丞論張方平姦邪貪猥不協衆望上作色曰朝廷每有除拜衆論輒紛紜非朝廷好事光曰此乃朝廷好事也知人帝堯所難萬一用姦邪臺諫循嘿不言則陛下何從而知之神宗竟不用其言遞光職天下至今善光之言而以神宗爲失德  殿下今日之事不幸類是臣竊惜之雷霆之下人不得盡其辭黜陟之際士不得安其位唯唯之習錮於時諤諤之言絶於朝媚悅之說又從而聞於左右則袞職有闕誰得以補之聖德有失誰得以正之德旣如此民困固也民旣如此天譴宜矣天怒於上民怨於下則妖孼之作興邊圉之踈虞有不足言也臣聞堯之所以克明峻德者不外於舍己從人舜之所以玄德升聞者不外於好察邇言禹之所以誕敷文德者不外於聞善言則拜湯之所以懋敬厥德者不外於從諫不咈然則取諸人以爲善惟聖者能之伏願  殿下繼自今欲歷年之永也則必以敬德爲務欲其德之修也則必以敷納爲本凡厥廷臣有諫有議有奏莫不虛心而受之轉環而從之則群臣之善皆 殿下之善也德何有不修弊何有不祛如是而天意有不格民心有不協則臣請伏誣罔之罪雖萬被誅戮不傷也伏願殿下勿疑焉臣伏讀  聖策曰子大夫止親覽焉嗚呼  殿下以博古通今責臣等臣請以進德修業贊  殿下臣謹按書曰人心惟危道心惟微惟精惟一允執厥中此舜之學也肆舜之聖後世無及焉臣又按書曰惟學遜志務時敏厥修乃來此高宗之學也肆高宗之德罔覺厥修臣謹按詩曰穆穆文王於緝熙敬止此文王之學也肆文王之我師公明儀言之臣又按詩曰日就月將學有緝熙于光明此成王之學也肆成王之賢人到于今稱之然則疾敬德亦由學祈天永命亦由學伏願 殿下念終始典于學臣身雖微於土梗言或重於泰山伏願 殿下毋忘此言臣謹對</Answer>
			</Answerdata>
			<Additionaldata></Additionaldata>
		</Work>
		<Work id="30">
			<Examinationdata>
				<Exam></Exam>
				<Time>
					<Sexagenarycycle></Sexagenarycycle>
					<Year></Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>채유후(蔡裕後)</Name> 
					<Courtesyname>백창(伯昌)</Courtesyname>
					<Pseudonyms>호주(湖洲)</Pseudonyms>
				</Person>
				<Residence>한성(京)</Residence>
				<Origin>평강(平康)</Origin>
				<Year>
					<Birthyear>1599</Birthyear>
					<Deathyear>1660</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰云云詩學</Question>
				<Answer>臣對臣聞條風就煦鳥嚶斯和肅律凋年蟲吟自苦是以察音知政治亂有殊聞詩知化盛衰不忒恭惟 主上殿下道隆玉筐德溢金箱凝寶思於丹溪播休詠於赤野親農春籍慶騰謳歌策士秋圍問及風雅嗚呼言志以來曠世一時請以斐然猥效穆如臣伏讀 聖策曰云云臣莊誦無斁兢惶罔措臣竊伏念情隨事變騷韻互起氣以時感詞格迭興故治熙寰宇逸調歸雅化衰封域纖唱失節龜軒關世之嘆諒非虛談鵠林仍時之說詎無所稽苟能玄機黙運演春臺之化至治昭宣動壽域之歡則耋艾咸詠士庶爭吟景行之詞在今可聽得詩之正較古何嫌爰遵 聖旨式究往牒康衢煙月鼓腹興謠南薰風日解慍有詩蕩乎唐虞遐矣權輿蒼姬采詩衛鄭彙篇炎漢尙文河梁稱首若考其由夫豈無自且如正聲鳴唐譽獨隆於一篇文治擅宋詩不及於二代雖云卓越寧倚經術乃至皇明莅極諸彦應時遒詞煥剽錦之奇麗藻誇掇花之工則帝緯攸臨唐漢爲陋王風所係高下奚論嗚呼輪匠肆目兼收衆妙伶倫淸耳必該諸曲伏願 殿下監戒于玆臣伏讀 聖策曰云云洪惟我朝乾知大始畜懿文德仙蓬才子允屬於擯接縹囊徽典明著於敎育芹宮擢秀揭顯瓊篇楓陛掄英摽名珠聯則選才之方備矣冊府校文課月無休胡堂專業賜假有制則養才之意盛矣渢渢制作可竝於昌世淺淺治襲寧議於衰季逮我 殿下寅承顯錄申闡聖圖賡元首之歌而銀籕翻華續在藻之詞而金章吐絢是宜跨蹍于千齡振作乎一世而柰何操觚鉛槧泣鬼無聞握毫鑾坡驚世難睹漢使將至華國乏手齊報屢勤當佇軫念噫汚隆有時響寂騷壇採拾無人香老空谷詞垣之重設殆猶圖影玄都紫洞諷誦久絶桂篆芝文勸課多乖敎職之添員奚異蹈虛噫柷敔稀聲以諧金石之異鼙鼓疏擊以節繁絃之弊俗化淳澆無外端本詩風邪正顓在出治今苟使 殿下探眞珠於舜海朗天鏡於堯儀均和鶴几陶鑄衆類導氣虯床交蒸群品丕揚玉振遐布金聲則人靈悅懌庶情昭融載舞載蹈颺言乎巷詠成文成章歸美乎聖德朱英翠筠摠入形容卿雲景星都付吟哦周南召南傳唱八域魯頌商頌竝輝三光斯爲美乎可不勉乎嗚呼言之非難行之惟艱伏願 殿下澄省于玆臣伏讀 聖策曰云云漢臣樊準曰近世儒士競論浮靡宜下明詔寵進儒雅臣伏睹方今道熄杏壇學滅槐市春華是尙秋實蔑效刮削月露馳巧乎文字點綴風雲方駕乎簡牘江荷渚荻盡惹墨客之愁官柳橋花便欺學士之醉則灝灝遺體邈焉難追寥寥正聲已矣誰倡伏願 殿下增光睿想廓景靈襟霞褰粉圍日臨瑤山裒汲塚之秘冊講羽陵之逸記淹中妙鍵重啓化機稷下高風新暎儒林則餘力爲文無復藻繪之習發言成詩馴致賁餙之美矣夫然後記聖德於丹縢撰巍功於翠琰被之律呂錚鳴郊廟傳諸竹帛洋溢文質斯可以憲紫微而闊步挹玄扈而高視矣臣才慙吐鳳識昧詠雀而羞作孟遲之端居方期蘇邈之應製南山白石久抱幽懷北闕丹墀幸承綸音五色補衮徒慕祝君三篇入宮無望悟主則縱橫禮樂之句雖愧夏竦重瞳監外之言竊比少伯伏願 殿下收音瓦釜助響韶頀臣不勝激昻之至臣謹對</Answer>
			</Answerdata>
			<Additionaldata></Additionaldata>
		</Work>
		<Work id="31">
			<Examinationdata>
				<Exam></Exam>
				<Time>
					<Sexagenarycycle></Sexagenarycycle>
					<Year></Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>김기종(金起宗)</Name> 
					<Courtesyname>중윤(仲胤)</Courtesyname>
					<Pseudonyms>청하(聽荷)</Pseudonyms>
				</Person>
				<Residence>한성(京)</Residence>
				<Origin>강릉(江陵)</Origin>
				<Year>
					<Birthyear>1585</Birthyear>
					<Deathyear>1635</Deathyear>
				</Year>
				<Grade>三上</Grade>
			</Authordata>
			<Answerdata>
				<Question sort="">王若曰云云時務八弊</Question>
				<Answer>臣對臣聞昔宋有富人天雨墻壞其子曰不築將有盜其隣人之父亦云矣暮而果大亡其財其家甚智其子而疑隣人之父此二說者同也厚者見信疏者見疑臣疏遠也雖有憂魯之慨哭漢之懷而不敢畫一策獻一奇言國家是非得失者正爲隣人之見疑於宋人也今我 主上殿下夙夜乎淵氷朝夕乎惕慮猶兵食之未足歟紀綱之未立歟天怒歟民怨歟降札九重問先八弊丕惟曰汝亦昌言噫萬言封章策關時務臣不如蘇軾十策條陳言甚愷切臣不如齊賢而初見君父不諱直言則臣不讓張栻臣請拜手稽首后矣 聖策曰云云臣伏睹 殿下自龍潛朱邸仁聞夙著鳳登紫極徽烈先彰功高後漢宗社乂安業昌今周邦國載寧十一年臨卿旣無疵政三五上隆治可比熙皡修德以待夷留心於兵食振國綱而恤民隱正朝廷而警天災哀矜折獄不殫財力是宜四夷來王軍食自足百度惟貞邦本永固朝有相讓之風天無警予之災刑期無刑工若予采事無不康政無不熙而柰之何圖治雖勤食效愈邈可憂之端不一而足蕞爾小醜讎我大邦徵兵四方轉餉萬里吾所處地歸輸之途而無食無兵一至於此以戰以守何策而可噫食無三年之畜春秋譏之兵乏一旅之精前史非之旣往之失再失於今耶紀綱解弛體統不立陵夷日甚庶政叢脞政令煩苛賦斂惟重民三其力二入於公噫周綱解紐終至不競殷民茶毒自底滅亡旣往之失再失於今耶分門割戶黨同伐異氣像不好傾軋成風蒼天示警白虹橫空彗孛垂象經緯失度噫牛李分黨唐朝不靖災異疊見漢室乃亂旣往之失再失於今耶十年治獄完了無期屢歲營建財力殫亡噫鄭獄滋豐民不見德梁伯作室土功是事旣往之失再失於今耶醜虜竊發南牧之憂方急戍卒載飢饋餉之路將絶紀綱國家之元氣而廢墮之若是民生邦國之根柢而困瘁之若是朝著之不正孰能正之災異之斯生孰能弭之逆節屢萌三綱絶矣營繕未完萬民瘁矣危亡之禍至此而極矣嗚呼古人有明主而憂之治世而危之以臣觀之今之國勢治耶不治耶天不悔禍政多遺闕則是誠求諫之日而恐 殿下好問之誠或有所未至而然也何以言之臣頃於草澤中得聞朝政之緖餘則兵政之務備局之臣論之已盡而 殿下不虛受天災之變喉舌之臣諫之已懇而 殿下不嘉納繕修之役三司之官爭之屢日而 殿下不優容由此而言則雖有忠言讜論而 殿下之不能用明矣臣竊謂 殿下於數者之弊非徒不盡其誠抑恐未盡於聰明也傳曰不誠無物又曰至誠而不動者未之有也誠之爲用大矣哉伏願 殿下盡詰戎之誠而使兵食常足立紀綱之實而使邦本益固其於朝著也天災也逆獄也莫不以是誠臨之心存於不欺之地力踐於無妄之域使無息之功旣積於中純一之效又著於外則數者之弊自無難處之患矣尙何以勤聖慮乎 聖策曰云云殿下如欲聞巽懶媚悅之言則便佞之逢迎者何限左右之承順者何限而必進臣等于庭導之以言者蓋欲聞野外之攸伏豈使臣逢迎承順而已哉噫 聖問中八者之弊莫不切中時務而其中深可懼最可憂者莫如兵食之務宮闕之役臣請單擧一事爲 殿下陳之蠢玆奴酋敢梗王化負其地險亂我天常其在今日而秦輸方急楚丘是作白虎麒麟漢宮三十蒼龍鐵鳳晉殿嵯峨董成無期浮費是盡千斯萬斯倉廩已磬一曰二曰貨食已匱歸輸之務備禦之方雖有智者亦無如何昔在麗季地惟彈丸兵不滿萬猶禦强寇內固邦本況今 殿下之地孰如麗季兵孰如麗季而衛國之策終有愧於麗季臣竊怪之伏願 殿下思堯階之土三惜漢臺之金百少紓民力以補軍資則士無首山之呼民有足食之懽矣噫金鉞專征豈無良將玉帳籌畫必有謀臣而一介書生妄談軍機丹忠所激白面何嫌臣謹對</Answer>
			</Answerdata>
			<Additionaldata></Additionaldata>
		</Work>
		<Work id="32">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>乙酉</Sexagenarycycle>
					<Year>1585</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>황여일(黃汝一)/대본에는 如</Name> 
					<Courtesyname>회원(會元)</Courtesyname>
					<Pseudonyms>해월헌(海月軒)</Pseudonyms>
				</Person>
				<Residence>평해(平海)</Residence>
				<Origin>평해(平海)</Origin>
				<Year>
					<Birthyear>1556</Birthyear>
					<Deathyear>1622</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰云云建官</Question>
				<Answer>臣對臣聞匹夫之言以時輕重時乎可言則採薪之賦亦資爲治罝兎之夫猶可爲國時不可言則監團之牘莫救官冗車斗之諷難醫職曠臣竊有見於此而隱臯收聲藏山鞱耀不欲妄吠於世以待可言之日而堯舜君民志已素矣今我 殿下文宅三俊舜達四聰從繩之際猶恐小善之或遺側席之餘尙慮一官之或癏特降淸問下詢多士惓惓於設官之道懇懇於求賢之誠大哉王言國之福也臣誠不佞何足以奉大對雖然布衣梅福旣側文席直言張栻初見君父彩眉咫尺玉音丁寧丹衷自激血淚先零敢竭芹曝欲助山壤伏願 殿下垂覽焉 聖策曰云云臣圭復再三隕越于下臣聞天下不可以獨理必設官而共之天職不可以虛授必得人而任之官得其人則一賢足以致治爵及惡德則群工未免癏曠書著惟賢之訓詩垂不稱之譏則建官之義豈徒然哉是以爲政要在得人而得人又在修身能修其身則人不必求而人自至能得其人則官不必備而官自理彼一時沿之革之損之益之之有異不足多論矣若稽古昔龍官逖矣鳥紀遠矣百揆州牧始設唐虞庶官群后又備夏商周監二代又增其制由百而至倍由倍而至三百多寡之懸殊損益之不同豈非人文漸朗禮樂寢備各因時制宜而然也文質至周而彬彬制度至周而郁郁公孤異其職禮政異其敎太師兼冢宰六卿倡九牧則當時制官之詳後可法矣學古入官議事者皆典常之法自公退食在位者皆正直之人則當時官曠之人臣未知也自玆以降秦變周禮漢襲秦故區區設施已不足觀而爲理財則司農增均輸爲用兵則校尉有將軍武帝之改作煩矣深懲是弊欲新其制而州府减吏員縣國去長史光武之减省近矣至於李唐猶蹈隋轍制爲九百之員欲待天下之賢貞觀之制似矣中睿以後官日益濫斜封而載車告身易醉開元之爵冗矣欲觀周制宋亦難懲三省六曹之制二十四司之設容有取焉而一池四監之譏九羊十牧之誚與漢唐而無異矣嗚呼殷周以上因事命官因官分職故若多而實省無他得其人也漢唐以下職散而無統官多虛授故若繁而實曠無他不得其人也得人而邦臧如是不得人而政厖如彼殷周之所以得人漢唐之所以不得人可不監哉吾其從周其在皇明惟我 太祖高皇帝龍飛淮甸電掃元醜智出千古心會百王凡所規畫動遵文武以六府摠治之以三司分理之兵委於五府言寄於六科其權殺於漢而綱維自足其員減於唐而職任自理其神謀睿筭燕翼後嗣者可謂六五帝四三王矣伏願 殿下法高皇之所以法成周者而益勉焉懲高皇之所以懲漢唐者而益勑焉臣伏讀 聖策曰我國止不得復見歟臣圭復再三隕越于下臣伏聞我 太祖我三宗俱以天縱之聖大啓維新之治監成王蕫正之規革麗季因循之陋經制官典合大舜黜陟幽明之制大典禮政師周公立政立事之規則其設官分職之法有由來矣然而孰非良法法久而弊生孰非良才才難而政曠欲减官制則祖宗之成憲變更因循舊制則一代之人才乏少成憲變則非不愆不忘之義也人才少則豈惟賢惟能之任哉朝廷之所共慮者此也 殿下之所常憫者此也臣伏見 殿下卽位以來舜衣於宵文食於旰其孜孜圖治者庶見大猷之盛其穆穆旁招者合有惟康之效而萬事之隳反在於戒勑之時百工之曠每生於煕載之日多懷愼伴食之徒而視政若秦瘠盡季孫私隴之謀而用人多用漢肺悠悠牽補泛泛架漏則庶政之日弊宜也治效之日卑固也其視漢唐固遠不逮又况儷美殷周齊芳堯舜乎雖然此豈祖宗之法不美而然也朝廷之爵不備而然也惟患 殿下之得人有未盡修身有未誠而然也惟工師能成巨室惟玉人能琢美璞爲國亦猶是也 殿下豈不欲得人而致治乎天生一世人自足了一世事 殿下豈不欲修身以得人乎其所不能者亦獨何哉臣聞有關雎麟趾之意然後可以行周官之法度 殿下誠能反諸身而曰堯舜之所以得人者用何道歟吾求其所以修者而修之漢唐之所以不得人者用何故歟吾求其所以失者而戒之一念之差思所以窒之一事之謬思所以改之道已至矣而望道如未見身已修矣而檢身若不及則內外交修表裏如一夫然後闢四門而來賢俊蕫百僚而責治效則今日之官爵自足以任人今日之人才自足以輔治何必增損官制如漢武欲借異代如唐宗然後可以爲國也將見多士濟濟於周朝百僚師師於虞廷萬事理而人心悅紀綱振而風敎行矣詩曰爾之敎矣民胥效矣傳曰子率以正孰敢不正伏願 殿下留神焉 聖策曰子諸生止親覽焉臣圭復再三隕越于下臣學乏桓榮之稽古識劣齊澣之知今叨承聖問慨無奇策耿耿之忠自不能已則敢不以未盡之懷爲 殿下申告於終乎臣聞宋儒朱熹之言曰人主之心正則天下之事無有不正人主之心邪則天下之事無有不邪臣旣以修身爲取人之本請以正心爲修身之要可乎臣聞惟學可以養此心惟敬可以存此心蓋篤志乎學則眞知實踐聖賢爲徒持身以敬則日乾夕惕非僻不干此二者交致其力則方寸澹然所向如意可以達天德可以行王道矣夫然後得一賢相以置左右則將以交修不逮摠致其百官光明正大之效將不日而著矣傳曰人主之職在論相而已臣之所見實出於此也伏願 殿下留神焉臣謹對</Answer>
			</Answerdata>
			<Additionaldata></Additionaldata>
		</Work>
		<Work id="33">
			<Examinationdata>
				<Exam>정시_문과_전시</Exam>
				<Time>
					<Sexagenarycycle>癸卯</Sexagenarycycle>
					<Year>1603</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>이후(李厚)</Name> 
					<Courtesyname>자방(子房)</Courtesyname>
					<Pseudonyms></Pseudonyms>
				</Person>
				<Residence>한성(京)</Residence>
				<Origin>한산(韓山)</Origin>
				<Year>
					<Birthyear>1585</Birthyear>
					<Deathyear>1613</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰云云祭祀</Question>
				<Answer>臣對臣聞宋理宗當南渡草創之日遣博士朱陽祖展謁陵寢圖復宗社而不問祀事之如何君子多有恨之者今我 殿下興邦多亂啓聖殷憂業列祖之啓佑廟七世之觀德法聲臭之稟時籩䇺必淨於春秋若對越之在天肅雍思盡於苾芬處處乎孔明而踐位而行禮穆穆乎我將而惟祭之主敬尙慮夫宗社式禮之有攸缺接三魏闕謀及乎卿士闢四舜門策詢乎韋布古以首之今以繼之而特以祭祀發爲淸問咨詢乎反覆乎欲聞野外之攸伏嗚呼 殿下之問及此其諸異乎理宗之不問矣有君如此臣何忍負之 殿下問臣不敢不以正對 聖策曰國之大事止非禮歟臣聞子思稱達孝而祀貴於饗廟宋儒撰王制而務先於立祠是故天子而不祀其祀則國不其國矣諸侯而不祭其祭則家非其家矣國之所得而血食者祀也家之所得而血食者亦祀也祀之能盡其道則本可報也遠可追也而天下可運於指掌祀之不盡其道則本無以報遠無以追國家莫保於累卵有是乎祀之最重於國也雖然聖人之德何加於孝而鬼神無常享享于克誠苟能孝以奉之誠以事之則幽明之罔間上下之昭格而祀之豐儉非所當論也孝不足以感之誠不足以動之則人鬼之相隔禮儀之虛設而祀之厚薄非所先憂也如欲敦事先之化致錫類之休則盍亦盡在我之孝而享洋洋之神殫在己之誠而明肅肅之祀以爲祈天永命之圖乎嗚呼禮本不經義亦非古而漢儒穿鑿互幷一時其所謂夏商之五六周室之七廟舍三王之正禮襲狂秦之謬妄惟貢禹匡衡之屬雖欲復正而不能則何敢爲 殿下屑屑乎作主於木而體方圓上下之象立尸於人而取流通血氣之義則古昔哲王之垂訓不亦宜乎天子之於禘祫所謂禮也諸侯之於大禘所謂僭也其所以或有而或無一備而一闕者不其然乎非禮魯祭不欲觀於旣往聖人微旨難可語於或人則不知之答斯其宜矣都宮之一立寢門之俱列者雖曰惠帝之孝思而黷于祭祀是謂不欽者亦豈無所見於其間乎遺詔之纔下寢廟之不起者雖云明帝之儉約而受衣別室藏之太廟此豈近於古禮哉 聖策曰我國止何由玉燭靑丘神聖熙運周章燦爛殷典嵬煥其於一代之祀事率經群聖之講定郁郁節文潤色一出於文武彬彬品式制作再新於成康則何莫非用夏變夷之所致而陵廟有祀朔望有祭而香火之無曠文昭有設懿廟有建而儀度之咸述唐虞其法堯舜其心則夫所以取制於何代者業已 殿下之所燭至矣尙矣臣何間然至于我 殿下又有備焉遵守罔缺而顯謨乎丕承王府則有而舊制之重光不幸治不內修亂從外作文身肆兇於射天黑齒稔惡於拒轍越甲長驅而城闕丘墟楚炬三月而廟貌顚倒唐家兩京滿目腥塵宋氏八陵破土狐狸食未薦於四時怨莫報於一天危而獲安失而復得長安十位漢庭之昭穆難作建康一恭屬猪之帝象權安荒凉古基社稷何所冷落佳辰蒸嘗或虧言之心痛念之氣短今欲一祀一嘗咸復於古一事一度盡由其舊思革亂邦之草草以致中興之赫赫則物力罍恥於市井愁怨雲興於閭巷南徼梟音禦之以何策北門豕突制之以何術而有乖於專意之征繕爲是之慮事事而裁之時時而損之去其大奢就其寧儉抑往昔之繁美從今日之權宜則誠莫孚於奉先義恐歉於追遠讀祝稱孝寧不汚顔引爵前拜何以爲容而曷副於事亡之禮乎思之至此臣未知何以爲計也臣竊以爲皆在殿下之誠孝而已蓋誠之旣盡孝之旣至則復古亦可裁損亦可誠之未盡孝之未至則復古不可裁損不可伏願 殿下勿問其復古而惟盡誠孝勿問其裁損而惟盡誠孝則數者之弊亦將自祛而可得其中矣祭享本資於諸州貢案方定於列邑荒菑破堰立錐俱收舊稅新標箕斂甚苦嗷嗷原濕鴻雁於澤中役役溝壑鬼面於四方而黎庶之重困貽弊之益滋矣廟樂久闕於明庭盛儀將講於創設三千三百一二徒存魯頌周雅八九僅留舞佾無形模樣之掃地篇章多缺苟簡之成習遺風無浹洽之美聖化絶形容之盛事已至此臣未知將何以救之耶臣竊以爲亦在於 殿下之誠孝而已苟 殿下之誠孝一息無間則貢案不至於病民廟樂不至於苟簡 殿下之誠孝毫髮未盡則貢案自至於招怨廟樂自至於墜敗伏願 殿下不患貢案而患誠之未盡不患廟樂而患孝之未至則二者之弊必自祛而可得其宜矣嗚呼今玆祀事之弊縱非一端愚臣惓惓於誠孝者無他焉至誠能動書有嘉訓孝思維則詩載法語臣不敢知 殿下之誠孝至乎否乎如其至也則固是今日之幸也而若或萬一之不然則豈非可憂之深耶嗟夫躬行親祭手奉圭璧左右精靈薰蒿悽愴則 殿下之誠孝此時果至矣而暗室屋漏慢忽繼之燕安淸閑怠惰隨之則 殿下之孝亦嘗至乎齋明盛服如對監臨夕惕寅畏若或見之則 殿下之誠孝此時果盡矣而晷刻暫休逸欲攻之夙夜小懈百邪乘之則 殿下之誠亦嘗至乎夫如是則以若所爲求若所欲豈非木之緣而魚之求乎嗚呼孝者百行之源先儒曰君道以至誠爲本伏願 殿下繼自今一動一靜而惟孝之盡一念一思而惟誠之至心列聖之心而使 殿下之心常出於孝身列聖之身而使 殿下之身常修此誠仰之而若見俯之而若侍一心之孝可使格天而祀之不豐以此代之誠足以感神而祭之不厚以此贊之不必復古而誠孝以享之不須裁損而誠孝以事之則貢案之祭享者雖可革而誠之孝之則此誠此孝猶愈於貢案矣廟樂之苟者雖可創而誠之孝之則此誠此孝亦當於廟樂矣苟如是則神恫乎永息民怨乎罔起和風自臻而陰陽時若災沴足斥而變怪爲祥其於享宗廟事列聖之道至此而得矣 聖策曰子大夫止論歟嗚呼臣是葫蒲中一狂士爾傾陽雖切補天無階耳時之政目時之艱私自歎吐曰何由致身於吾君之側開口一吐出胸中之奇乎今日天庭咫尺威顔旣盡萬一請吐餘意嗚呼天視自我民視天聽自我民聽民之憂也非民憂之而天實憂之民之喜也非民自喜而天實喜之其理亦宜也然則我祖宗亦一天也以今日之民心知祖宗之心則祖宗之心亦可見矣何者日者衆陽之宗而淫虹陵犯至於橫貫星者蓋高之氣而躔次失度至於隕落是亦災異之甚者而關右之移石又何爲而出於歲首之月也豈不以祖宗之靈陟降左右佑于上帝而致此無前之變耶臣恐惟天惟祖宗之示警於 殿下而欲 殿下之至誠也嗚呼今之民亦已困矣一困於華使之來再困於吉禮之過公家凡百俱責於民而京城之逃散者十室而九矣有司印牒每剝於民而八路之流離者十村而八矣若然則 殿下雖欲敬天怒而天怒不可弭矣 殿下雖欲事祖宗而祖宗不可事矣 殿下雖欲內修而內何自而修乎 殿下雖欲外攘而外何自而攘乎國勢之岌岌邦禍之奄奄皆由於此而反欲享宗廟以禮義不亦誤乎伏願 殿下一施爲而必思吾民之有傷一擧措而必思吾民之有病酷吏之侵殘思所以汰之橫斂之割剝思所以祛之委任監司嚴謹黜陟而以耗害小民爲誅首專任文官愼擇賢守而以慈祥愷悌爲得人中葉以來貢賦之虐民者思所以滌之兵興以來武夫之牧民者思所以斥之則以之而祖宗可享以之而皇天可格而無復貽 聖上之憂矣臣謹對</Answer>
			</Answerdata>
			<Additionaldata>與上李命俊所製題同</Additionaldata>
		</Work>
		<Work id="34">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>甲戌</Sexagenarycycle>
					<Year>1634</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>오달제(吳達濟)</Name> 
					<Courtesyname>계휘(季輝)</Courtesyname>
					<Pseudonyms>추담(秋潭)</Pseudonyms>
				</Person>
				<Residence>한성(京)</Residence>
				<Origin>해주(海州)</Origin>
				<Year>
					<Birthyear>1609</Birthyear>
					<Deathyear>1637</Deathyear>
				</Year>
				<Grade>上之中</Grade>
			</Authordata>
			<Answerdata>
				<Question sort="">王若曰云云君臣相與</Question>
				<Answer>臣對臣聞孟軻有言曰欲爲君盡君道欲爲臣盡臣道古之盡君道者莫如堯莫如舜莫如禹湯文武盡臣道者莫如皐莫如夔莫如稷契伊呂苟使君人者必以堯舜禹湯文武之所以使臣使臣臣人者必以皐夔稷契伊呂之所以事君事君則其遭逢輔弼之篤亦庶幾乎唐虞三代之隆矣今我 主上殿下策士天庭特問君臣相與之道嗚呼 殿下其有意於各盡其道也邪臣請以前所稱六聖君之事爲 殿下獻以後所稱六賢佐之事爲廷臣戒臣伏讀 聖策曰云云臣竊念君非臣罔以辟四方臣非君罔克胥匡以生君之有臣猶天之有地也猶心腹之有四體也其勢相須而不可以相無其道相成而不可相反故有君而無臣則君雖賢不能理其國有臣而無君則臣雖賢不能展其才大哉君臣相與之道也雖然禮以使臣然後君得於臣忠以事君然後臣得於君堯舜禹湯文武之所以能盡使臣之道而與臣相得者以其有是禮也皐夔稷契伊呂之所以能盡事君之道而與君相得者以其有是忠也是以欲法堯舜禹湯文武使臣之道者先法其使臣之禮欲學皐夔稷契伊呂事君之道者先學其事君之忠以之使臣而其所以與臣相得者亦如堯舜禹湯文武之爲君矣以之事君而其所以與君相得者亦如皐夔稷契伊呂之爲臣矣苟或使其臣不以堯舜禹湯文武之禮事其君不以皐夔稷契伊呂之忠不知我之不禮而恨臣之不忠不知我之不忠而患君之不禮則其所謂使臣之道非臣所謂堯舜禹湯文武使臣之道也其所謂事君之道非臣所謂皐夔稷契伊呂事君之道也曷足稱於唐虞三代之君臣乎雖然君者臣之表也上者下之則也上而先之下未有不應者必也爲人君者先盡堯舜禹湯文武之禮以臨其下然後爲其臣者亦盡皐夔稷契伊呂之忠以役其上而君臣相濟之功於是乎至矣稽之於古其在唐虞時有曰皐曰夔曰稷曰契爲之佐而又有堯舜之君以用之其在商周時有曰伊曰傅曰周曰召爲之臣而又有成湯文武之君以用之汝翼汝弼庶績咸煕以勸以戒從欲以治則蕩蕩乎臣不能名焉文帝武帝天下之賢君也賈生董生天下之才臣也而流涕獻策竟屈長沙直言見忤老死江都茲豈非昭代之疵累而志士之見惜也哉然而其君之德旣非堯舜禹湯文武之聖其臣之能又非皐夔稷契伊呂之賢則雖使得君其專展施所學治回三代臣未之信也釋耒幡然一見而魚水捫蝨談世片言而契合其遭逢際會亦可謂盛矣然而其所以使臣事君之道大有愧於堯舜禹湯文武之禮皐夔稷契伊呂之忠則無怪乎中興混一之不能成也太宗之待魏徵非不盡矣玄宗之用九齡非不專矣而愛憎之變旣間於前後褒罪之典有異於終始則豈但君道之未盡耶抑亦其臣所以事君者有以致之耶神宗引用安石而竟致變法之患孝宗委任張浚而未收匡復之功是二臣者固有罪矣其迷姦敗事之責則臣恐二君亦不得辭矣臣伏願臣 殿下監戒焉臣伏讀 聖策曰云云臣伏睹 殿下以堯舜禹湯文武之資行堯舜禹湯文武之德越自肇位以來旁求俊彦列于庶位置諸左右者無非皐夔稷契伊呂之才也坐于廟堂者無非皐夔稷契伊呂之佐也其所以待之者未嘗不以堯舜禹湯文武之誠其所以用之者未嘗不以堯舜禹湯文武之道是宜上下相成百工允釐至治馨香雖不在朞月之間近則在今年遠則在明年夫何志勤道遠食效愈邈天焉而降災咎民焉而起怨讟國焉而多艱虞危亡之象萬千而喪亂之機指不足屈當此時也雖使君臣相勸協心圖治猶懼其罔有攸濟乃今上下之間情義未孚大臣者 殿下之股肱也而臨事自外或不能盡其謀猷如欲使之督責以警其志則驅迫使令非所以敬老成之道也若任其姑息一聽所爲則庶事日墜國勢之振擧無日今日廟堂之輔弼雖謂之不篤可也臺閣者 殿下之耳目也而論事輕發或不能言必有中如欲徒事嘉納盡受其言則發政害事非所以繹巽言之道也若斥其無稽暫示違拂則群言齊起便以爲言路杜塞今日臺閣之不見信雖謂之自取可也惟其輔弼之不篤故邦國凋瘵惟其言不見信故上下矛盾朝廷之上少和平之氣閭巷之間有竊議之口君臣之否隔未有甚於此時者也臣不敢知 殿下之德不能感動廷臣而然耶抑將世道淆漓終不可挽回而然耶致今之弊臣不敢知臣蒙然一賤士也言非適用識昧大道雖出意見論利害諒無居殿下意外者今若仰首伸眉妄有論列則不亦輕朝廷羞當世之人哉臣知今日言之於前而明日伏罪於後 殿下問臣臣可無一言半辭以對乎請竭平日素所蓄積臣聞君臣之相與莫善於先盡其道莫不善於先失其道君盡道以使臣則臣亦盡其道而事之臣盡道以事君則君亦盡其道而使之天下未有盡其道而不相得者也亦未有失其道而相得者也今之上下之不相得如此則臣恐 殿下之待廷臣者或非堯舜禹湯文武使臣之道也廷臣之佐殿下者或非皐夔稷契伊呂事君之道也雖然君比則本也臣比則末也君比則源也臣比則流也正其末者先正其本淸其流者先潔其源臣請先竭殿下之過嗚呼殿下有自聖之失殿下知之乎殿下有狹人之病殿下知之乎或以不義短臣或以非道輕臣始也輕小臣終則輕大臣始也疑一人終則疑人人經幄之士斥以無識廟堂之臣目以不忠折辱之慢罵之待之如奴隷視之如草芥噫嘻亦太甚矣夫如是則殿下旣失其道矣廷臣之失其道非殿下之所當咎也臣聞孔子曰君使臣以禮臣事君以忠夫禮也者堯舜禹湯文武之所以使臣也忠也者皐夔稷契伊呂之所以事君也有是禮有是忠則爲人君者皆可爲堯舜禹湯文武之使臣爲人臣者皆可爲皐夔稷契伊呂之事君不然則堯舜焉得爲堯舜禹湯得爲禹湯文武不得爲文武皐夔不得爲皐夔稷契非稷契伊呂非伊呂曷嘗有唐虞三代之盛乎由此觀之欲君臣之相得者舍是禮是忠而奚以哉我 殿下誠能以禮自持行之於使臣之際進臣以禮退臣以禮任事以禮從諫以禮待大臣必以大臣之禮待小臣必以小臣之禮常自責於心曰吾之所以使吾臣者果合於堯舜文武禹湯之禮乎去其不如堯舜禹湯文武者就其如堯舜文武禹湯者使臣之禮旣盡於上則在廷諸臣亦必以忠自守竭之於事君之際愛君以忠格君以忠率職以忠當事以忠國家安則必思致君之忠國家亂則必思濟君之忠常自責於心曰吾之所以事吾君者果合於皐夔稷契伊呂之忠乎去其不如皐夔稷契伊呂者就其如皐夔稷契伊呂者君臣之間各盡其道志無不孚道無不合君之視臣如手足臣之視君如父母則其所以與臣相得者卽堯舜也卽禹湯也卽文武也其所以與君相得卽皐夔也卽稷契也卽伊呂也以之出令則行以之謀事則成以之致治則隆其所以安百姓固社稷綿曆數樹基無疆卽唐虞也卽三代也雖然君臣相得之道固在於人君之以禮使臣而其所以使臣之禮不歸於虛文則其本又在於誠是故孟軻曰至誠而不動者未之有也伏願殿下留神焉臣伏讀 聖策曰云云臣山野之鄙人也未嘗有一二可取而殿下不以卑鄙之使得至於前敢有所道是天所以幸微臣而得有今日也若穡夫之有終臣於篇末開其說遂颺言以進曰亦嘗有以夫進聖學之道聞於殿下者乎夫學也者所以講此道也不學則罔道是故宋臣程頤有言曰人主之學理亂之源伏願殿下念終始典于學允迪玆聖德罔覺厥修亦嘗有以夫用人才之道聞於殿下者乎惟治亂在庶官惡德在位動罔不凶是故書曰任賢勿貳去邪勿疑伏願殿下任官其惟吉士允迪玆群工底績庶事煕哉凡此二者或爲自修之本或爲任官之道不或能是而以克盡相與之道者非臣之所以聞也伏願殿下懋哉懋哉嗚呼臣言惠可底行倘殿下不以臣愚而不槪於心擇其可而少嘗之臣雖萬被戮是臣死賢於生臣謹對</Answer>
			</Answerdata>
			<Additionaldata></Additionaldata>
		</Work>
		<Work id="35">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>甲戌</Sexagenarycycle>
					<Year>1634</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>심세탁(沈世鐸)</Name> 
					<Courtesyname>경백(敬伯)</Courtesyname>
					<Pseudonyms></Pseudonyms>
				</Person>
				<Residence>한성(京)</Residence>
				<Origin>청송(靑松)</Origin>
				<Year>
					<Birthyear>1601</Birthyear>
					<Deathyear></Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰云云君臣相與</Question>
				<Answer>臣對吁癸亥之於今幾年乎聖君憂勤於上賢相贊襄於下以孟軻五年之說考之其數倍之以孔子三年之言考之其數四倍之至治宜其成也大化宜其行也然而我殿下謙謙而責於己者切汲汲而望於人者深以爲聽不廣罔以聞其過謀不周罔以取其善雖在不言之日而益勤好問之念惟三月十有一日丁酉乃總呼多士於庭命之曰汝亦昌言無我有隱臣式克欽承拜手稽首曰臣未有知思堯舜吾君商周吾治而已臣伏讀聖策曰云云臣聞龍之有靈而非雲則無以神其靈玉之有文而不琢則無以見其文矣君臣之際亦猶是也君而無臣何以爲治臣而非君何以爲用是以爲君者必得臣而後能盡付畀之責而升其世於大猷爲臣者必得君而後能展抱負之重而昭乃辟於用乂然則君臣之相與實是萬化之源也雖然孰不欲得臣而爲治有君而無臣者有之孰不欲得君而行道有臣而無君者有之相須之若是其勤而相遇之若是其疏何也嗚呼君不能盡其誠則臣罔以盡其心臣不能盡其心則君罔以致其治必也克誠於上交孚於下然後左右者盡其職言責者盡其言永賴匡救之力可致榮懷之休矣臣請援古而論之若唐若虞若商若周而有若臣皐夔稷契有若臣伊傅周召儆戒於都兪之際陶鑄於雍熙之治則君臣之道不可尙矣策上治安而賦鵩長沙學究天人而終老江都噫以文之賢武之明而若是何哉此所以貽後人之衋然者也雖然縱橫之習災異之病夫豈挽回三代者哉隆中高臥魚水歡深捫虱談時相見恨晩君臣際會雖曰盛矣而若夫成功則天也好名之君從諫非誠而讒言交構遽踣立碑尙玄之主好善非誠憸人乘間不乘權輿神宗之志非不美也而所任非人則終有紛更之患孝宗之德非不盛也而所遇非時則未致光復之績噫臣不能自用則神宗豈無其責天不爲助順則張浚其如天何嗚呼此君臣有優有劣而或未能成功或未能保終或有病其國者何足爲今日道哉君不及堯舜伊尹恥之臣亦恥之臣伏讀云云臣伏睹殿下身膺景命手遏亂略圖任舊人而起遜荒之老立賢無方而收在野之士於是乎皤皤者左右而納誨濟濟者茅茹而布列蓍龜於國家黼黻乎王猷則殿下之待之者不可謂不盡殿下之任之者不可謂不當矣自殿下所事者觀之治已成而民宜其洽然也國無虞而天宜其用休也然而治象日汚而可愕之災屢見民心日離而未靖之憂斯棘以貽我殿下丙枕之不安日昃之未遑何哉嗚呼君之求臣將以致其治也臣之事君將以展其能也今殿下待之盡矣而下無盡其心者用之當矣而下無竭其才者不以殿下之心爲心而各以其心爲心噫輔弼之不盡底蘊者督責之可乎任他之可乎臺閣之言不當理者盡從之可乎呵責之可乎待臣有道則督責之所以不可也執端用中則盡從之所以不可也謂之拒諫則呵責之所以不可也以至於虞工不和而絶寅協之美秦巷有議而多咀呪之口今將委之於不可有爲則殿下乃大有爲之聖也委之於世已淆漓則今日乃大有爲之期也以大有爲之聖逢大有爲之期知其可爲而終不有爲可乎嗚呼專攻上身則近漢儒之諂非其大夫則犯魯叟之戒臣誠不良于言左右視而罔知所對雖然說命曰若藥不瞑眩厥疾不瘳臣請冒死言之嗚呼輔弼之臣殿下之賓也師也殿下之待賓師不可以不誠而今以督責爲言是殿下待輔弼之誠未盡於平日者也臺閣之臣殿下之藥也石也殿下之求藥石不可以不誠而今以呵責爲言是殿下待臺閣之誠未盡於平日者也殿下之待臣僚未盡其誠則臣僚之事殿下豈能盡其心哉盂方則水必方表正則影必正上以至誠則下豈有不勸者乎臣聞堯舜之爲君皐夔稷契之爲臣也賡歌一堂和氣譪然則其交孚之誠何如也湯武之爲君伊傅周召之爲臣也訓戒導迪沕然無間則其交孚之誠何如也君而堯舜故臣而有皐夔稷契君而湯武故臣而有伊傅周召不以堯舜自責而以皐夔稷契望於臣可乎不以湯武自居而以伊傅周召望於臣可乎伏願殿下繼自今惕然自省反求於己曰堯舜何人也予何人也湯武何人也予何人也堯舜之所以有皐夔稷契者何予之所以無者何湯武之所以有伊傅周召者何予之所以無者何爲堯舜然後可以有堯舜之臣爲湯武然後可以有湯武之臣早夜以思思所以爲堯舜爲湯武然後廟堂之上而相可否者以事堯舜之道事殿下殿陛之下而爭是非者以事湯武之道事殿下上下罔間厥孚交如可以回二帝三王之治致二帝三王之隆矣然則麴蘖鹽梅何待於督責繩愆糾謬何待於呵責孟軻曰禮人不答反其敬愛人不親反其仁惟殿下自反焉臣伏讀云云臣謹按周書畢命命命者成王命畢公之辭也其辭曰惟公懋德克勤小物正色率下罔不祗師言嘉績多于先王予小子垂拱仰成嗚呼有一賢相可以正色而率下可以垂拱而仰成然則今日黃扉正色率下者誰歟垂拱仰成者誰歟伏願殿下得一賢相置諸左右辛甘燥濕震撼擊撞使之正色而率下責以垂拱而仰成則凡厥臣僚庶幾祗師言而嘉績多于先王矣惟殿下此厥聽哉臣謹對</Answer>
			</Answerdata>
			<Additionaldata></Additionaldata>
		</Work>
		<Work id="36">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>甲戌</Sexagenarycycle>
					<Year>1634</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>석지형(石之珩)</Name> 
					<Courtesyname>숙진(叔珍)</Courtesyname>
					<Pseudonyms>수현(壽峴)</Pseudonyms>
				</Person>
				<Residence>한성(京)</Residence>
				<Origin>화원(花園)</Origin>
				<Year>
					<Birthyear>1610</Birthyear>
					<Deathyear></Deathyear>
				</Year>
				<Grade>三上</Grade>
			</Authordata>
			<Answerdata>
				<Question sort="">王若曰云云君臣相與</Question>
				<Answer>臣對臣謹按皇極經世書曰天役地而生萬物君役臣而成庶績臣於此知明主相遇之爲重於國也臣又按先正有言曰君臣者合之以恩義而交之以誠信者也臣於此知上下交孚之貴在誠信也臣又按孔夫子有言曰君使臣以禮臣事君以忠臣於此知君臣相與之貴在忠禮也臣嘗援此三言質諸射儀曰爲人君者以爲君鵠爲人臣者以爲臣鵠各繹其志爲己之鵠則所謂誠所謂信所謂忠所謂禮者非所謂鵠者乎欲以斯語敷奏於冕旒之下者日月多矣今我主上殿下旣以盡爲君之道以臨臣民惟恐爲臣者或未盡爲臣之道故遂以君臣之際之說發爲淸問上自唐虞三代下及漢唐後世以至今時之弊欲聞其救之之策噫至矣雖堯之稽衆舜之舍己禹之拜昌言文王之止於信不過此也臣荷國家作育之恩齒有司拔薦之列敢不以誠信忠禮四大字對揚休命之萬一乎臣伏讀云云臣竊伏念乾之九五卽君之位也乾之九二卽臣之位也九二之爲利見者在於九五之大人九五之所利見者在於九二之大人則君得臣而成其化臣得君而行其道猶乾得坤而始萬物坤得乾而生萬物也使天無地而可以資始地無天而可以資生則君不待臣臣不待君而可以成萬物矣天地不相無則君臣不可相無故春秋傳曰體元者人君之事調元者宰相之職記曰四體旣正膚革充盈人之肥也官職相序君臣相正國之肥也君臣相得之所以爲萬物之源者如是夫雖然有堯舜之君然後有堯舜之臣有湯武之君然後有湯武之臣君不能堯舜則雖有堯舜之臣不得以展其才君不能湯武則雖有湯武之臣不得以盡其忠故明主必先盡在我之道以爲臣民之傚而爲臣者亦有以盡其道夫所謂道何道也曰誠曰信曰禮曰忠是已君能以禮使臣而止於誠止於信則臣亦以忠事君有勿欺之誠斯可謂君有君之道臣有臣之道而國家之致治有不足議也嗚呼欲爲君盡君道欲爲臣盡臣道爲孝宗也固不得不任其責而二臣之賢邪又不待卞說而明則若是者何莫非誠信忠禮之或盡或不盡而然歟伏願殿下思堯舜湯武之所以爲堯舜湯武監漢唐後世之所以爲漢唐世後克愼厥與與治同道臣伏讀云云嗚呼臣竊瞯殿下自肇位以來人惟求舊命惟思新使耆壽俊咸在厥服其所以待之者誠矣其所以任之者專矣以聖德觀之三王可四也五帝可六也致治之效可與唐虞三代方軌幷躅也而柰之何有是君有是臣而獨無是效民情有未洽之患災異有疊見之憂國事有艱虞之慮加以輔弼之不盡底蘊者有焉臺臣之言不當理者有焉致令吾聖上憂愁衝黑庚甲先後而不得其生弊之端遂登進六百諸生身出玉聲而咨之若曰是予凉德不足與有爲而然歟抑世道已降終不可挽回而然歟噫殿下一言足以興邦一言足以喪邦何則堯舜之後雖有桀紂之狂桀紂之後又有湯武之聖而殿下乃曰世道不可挽回以此怠於匡救則不幾於一言而喪邦乎天地人猶憾焉堯舜其猶病諸殿下若曰自知不足而益加其功則不幾於一言而興邦乎然則國之將興在今日國之將亡在今日臣請因殿下興邦之一言以揄揚聖問所及堯舜湯武所以能交上下者俾殿下得以取法焉嗚呼古之君有堯者焉有舜者焉其爲君也安安而誠信以禮而臨下肆堯舜之臣以堯舜之心爲心古之君有湯者焉有武者焉其爲君也立賢而無方誠信以禮下肆湯武之臣以湯武之心爲心今殿下之待臣雖曰誠矣殿下之任人雖曰專矣而殿下之臣獨不以殿下之心爲心則臣竊惑焉臣不敢知殿下之誠信殿下之禮下果能與堯舜合其德與湯武合其德而今日之弊有如此者乎嗚呼生此王國食君衣君而不肯盡其底蘊此如臣布衣者之所不忍爲況輔弼之臣乎夫以輔弼之臣爲輔弼之所忍爲者其心必有大不得已者矣噫今之卿大夫類皆隨事圖巧不露圭角而便自以爲善處或有爲國深慮有所作爲則群笑而排之殿下必視爲好事者不以誠信任之至於臺諫之言雖有不合於理者然職在言責則不宜加以譴怒而白簡陳章屢有呵責則殿下之使臣可謂以禮乎待臣如此而欲望臣之誠信於我盡忠於我豈不難哉然則民情之未洽災異之疊見國事之艱虞固也無足怪爲今日計莫如惕然反己恢拓聖心必以堯舜湯武待臣之信爲己之信必以堯舜湯武待臣之禮爲己之禮臣有不肯盡其所蘊者則曰不穀之所以待臣之道有未盡堯舜湯武之誠信歟何堯舜湯武之臣以堯舜湯武之心爲心而不穀之臣各心其心歟早夜以思去其不如堯舜湯武者而就其如堯舜湯武者臣有不肯交孚而有怨排之心則曰不穀之所以待臣之道有未盡堯舜湯武之禮歟何堯舜湯武之臣以堯舜湯武之心爲心而不穀之臣各心其心歟早夜以思去其不如堯舜湯武者而就其如堯舜湯武者必使在我之誠如堯舜湯武之誠如合符契在我之信與堯舜湯武之信無少差殊在我之禮與堯舜湯武之禮無不沕合則殿下卽今日之堯舜湯武也堯舜湯武卽昔日之殿下也豈嘗聞堯舜湯武之世有上下乖和之弊乎夫然後殿下之臣亦莫不猷黜乃心以殿下之心爲心誠信以動殿下竭忠而事殿下如皐夔稷契之於堯舜伊傅周召之於湯武殿下之治方可與堯舜比隆殿下之功方可與湯武儷美而天下莫及焉萬世莫及焉又何患治效之未著民情之未洽災異之疊見國事之艱虞朝廷之欠和氣閭巷之有竊議此數者之爲累於明時者哉嗚呼匹夫之交猶有誠信一鄕之間猶有禮義況君臣乎以一身言則君猶元首也臣猶股肱也以一家言則君猶父也臣猶子也使之以禮事之以忠待之以信交之以誠而尙恐其未至烏有相爲欺詐上下猜疑而能國其國者乎此臣之所以誠信忠禮四大字諄復乎一篇也伏願殿下猛省焉臣伏讀云云嗚呼上下之交孚固在於誠信忠禮然徒知此四者之爲待臣之美意而不知任賢去邪之爲誠信忠禮之本則是治絲而棼之也若之何其有濟哉故君子之爲國必以得賢爲本君子之勸賢必以去讒爲先使群賢滿朝小人道消荑稗稂莠不雜於桑麻五穀豺狼鯨鰐不混於鳳凰龜麟故君臣上下咸有一德藹藹融融和氣可掬至治馨香時臻太平玆所謂任賢之極功而去邪之能事也噫聖賢經傳備載治道者莫如書書曰任賢勿貳去邪勿疑伏願殿下其鑑于玆臣謹對</Answer>
			</Answerdata>
			<Additionaldata></Additionaldata>
		</Work>
		<Work id="37">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>辛亥</Sexagenarycycle>
					<Year>1611</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>정문익(鄭文翼)</Name> 
					<Courtesyname>위도(衛道)</Courtesyname>
					<Pseudonyms></Pseudonyms>
				</Person>
				<Residence></Residence>
				<Origin></Origin>
				<Year>
					<Birthyear>1571</Birthyear>
					<Deathyear>1639</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰爲治之道在於識時務而已施措苟失其宜則雖有宵旰之勤終未免亂亡之歸在昔唐虞三代之時所務者何事而施措能得其宜以致長久之術者何歟漢唐以後所務者何事而施措多失其宜以至於亂亡相尋者何歟予以寡昧召承丕緖智有所不逮明有所不觸若涉淵氷罔知攸濟當今所務者未知何事歟收拾人才以濟國事在所當務而士論携貳調劑無策未見協恭之美貢除積弊蘇息殘民在所當務而改功作米以防奸濫則或疑其有愧於任土之意經界在所當正而南陽墾田多不以實版圖在所當修而號牌之法或慮其騷擾之端未知何以則能得其要而可底於績歟四者之外抑別有當務之急歟</Question>
				<Answer>臣對臣聞昔趙簡子問於壯馳玆曰東方之士孰爲愈壯馳玆拜言敢賀簡子曰不應吾問而先賀何對曰臣聞之國家之將興也君子自以爲不足其亡也若有餘今王任晉國之大問及小人又求賢士是以賀今我 殿下睿智冠古大觀在上疇咨有暇敞啓天庭不以臣不佞使得至前敢有所道嗚呼殿下之聖猶不自足而國其興乎況溫綸惓惓於四弊而微旨實出於得人則可無馳玆之賀乎請伏丹陛敢竭所素蘊臣伏讀聖策曰云云臣竊伏念爲治有道在識其要得其要則施措合宜失其要則施措乖宜是故古昔帝王必先識其要使一代施措無失於宜然後足以致一代之治則爲政急務舍是孰大嗚呼欲臻其治而苟失其施措之宜則雖使禹衣於宵文食於旰其所孜孜者終亦亂亡之歸耳可不懼哉雖然爲政在人魯論垂訓非賢罔乂商書有戒賢苟得焉則政無不擧治無不隆而各當其宜矣尙何患治失其宜庶績之不底乎若稽古昔疇咨旣勤而百工允釐旁求有誠而萬方咸寧則三代以上施措得宜而綿祚鞏固者蓋如斯也自玆以降前焉兩漢後焉唐宋用賢之道多愧於無方之立篤弼之人有乖於而難之任至於今日得賢而明日不知其亡則施措失宜危亡相尋者無足怪矣嗚呼施措之要代各不同而治亂之迹在今昭鑒則可法可戒其不在玆乎伏願殿下留神焉臣伏讀聖策曰云云臣伏睹殿下玄德通於神明聖姿合於兩儀握樞臨極未彌年載而夙宵一念愚新萬化懼深履氷則曰智無乃不逮耶志在求賢則曰明無乃不燭耶事關時務無不溝求則宜乎治臻績凝俗至於變而柰何敷求哲人爲共國事而士論携貳未見協恭之風作米改貢爲革積弊而朝議或殊謂非任土之意打量之擧不可得已而南陽多不實之埌籍民之法固是先務而縉紳有甲乙之見耶嗚呼有一於此未或不謂施措之失宜況此四弊共萃於今日則宜殿下之軫念而下詢於愚臣也請就聖問中拈出關時一款申復言之臣聞朝廷四方之根柢出治之本源本根不正而能得其治要者鮮矣不幸我國論議多岐士類泮渙三千同德未見周臣之相讓洛朔分黨已成宋士之傾軋以治道得失施措當否略不棲懷謾視何事由是國柄無寄朝綱渙散有若第宅無主路人爭入則作米之多議經界之不正版圖之騷擾臣固知實由於是也臣聞王鱠登俎不暇呑波之魚蘭膏停室不思御燭之龍方今聖上閣治賢相當局如臣窒計何益其間然人未有見西施之美而歸憎其貌則一得之愚慮可獻今日臣之謬計以爲治國有要得賢是要伏願殿下師唐虞側陋之揚法大禹勿貳之任天工或曠則益篤籲俊之心績用莫熙則更盡如渴之誠拔茅彙征野無遺賢明明在位穆穆布列朝廷之不靖者用之以調劑殘民之有瘼者用之以剗革使經界自正版籍得宜則四弊之端不求祛而自祛矣爲今切務舍此臣亦不知臣伏讀聖策曰四者之外抑別有當務之急歟益有以發愚臣之感也嗚呼救弊之策雖在得人而得人之道又不可他求孔子曰取人以身不修其身而能致其賢者臣未之聞也伏願殿下以得人爲致治之要以修身爲得人之本焉臣伏讀聖策曰云云夫施措之方務得其要其所謂要者必隨其一時之弊而得其宜耳當今之弊不特四者則臣請條列于尾嗚呼內政不出越王攸戒▣▣▣術彦博被刺今也女謁盛歟無成湯責己之辭苞苴公行有內外相連之路臣謂殿下宮闈不可不嚴嗚呼三卿世及東國衰弊五侯竝軌西京陵夷今也官私后黨雨露多偏於金穴祿放姻昵根援已固於重闥臣謂殿下戚畹不可不抑嗚呼卑宮茅覆帝堯昭儉作事不時晉石有言今則露臺起後漢金不措民勞未艾楚宮無量臣願毋事土木可乎嗚呼享神于莘虢公取譏殺蛇于佛胡穎破怪今則魚山設席擊鼓坎坎禪門邀福香使翩翩臣願母事淫祀可乎嗚呼損上益下易視輕經之義財聚民散傳垂厚賦之戒近年以來征斂無藝卽墨田野太半蓬蒿周家稅貢未聞什一則孑遺生靈茶毒何堪臣願毋復剝膚可乎嗚呼好問用中舜明察邇之聰予違汝弼禹恢納誨之量近年以來聲色訑訑言及宮闈輒加顯斥語涉慈廟旋補外台則嘉言攸伏聽我愈邈臣願勿復拒諫可乎嗚呼君德成就責在經筵則聖主賢臣宜日三接而近日以來講帷生塵接見不頻臣願日卿經筵可乎噫成王盛德固無可議而周公告戒益復惓惓一篇無逸有七嗚呼今殿下之德旣無讓於成王而微臣之忠竊有慕於周公則今此七條語雖狂僭亦莫非愛君之誠而或可補於當今之切務伏願殿下勿以人廢言臣謹對</Answer>
			</Answerdata>
			<Additionaldata></Additionaldata>
		</Work>
		<Work id="38">
			<Examinationdata>
				<Exam></Exam>
				<Time>
					<Sexagenarycycle></Sexagenarycycle>
					<Year></Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name></Name> 
					<Courtesyname></Courtesyname>
					<Pseudonyms></Pseudonyms>
				</Person>
				<Residence></Residence>
				<Origin></Origin>
				<Year>
					<Birthyear></Birthyear>
					<Deathyear></Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰云云人君心學</Question>
				<Answer>臣對昔晉平公問於師曠曰吾欲學而恐其晩也曠對曰壯而學如日中之光老而學如炳燭之明炳燭之明孰與於時行乎臣於黃卷中未嘗不目擊而心歎焉今我主上殿下以生知之聖務治心之本博學而審問之以及於懵學之士噫殿下之問亦平公之問而殿下之學實日中之光也臣雖無識豈無師曠之一言臣伏讀聖策曰心爲出治止爲王者師歟大哉問也斯文之幸也臣竊念出治大本在於一心治心至要莫如爲學心苟不治則無以出治學苟不明則無以治心故不治其心而能出治者否矣不明其學而能治心者亦否矣是以欲治其國者必先治其心而其心旣治則其國自治欲治其心者必先明其學而其學旣明則其心自治矣如或治心而不以其學爲學而不以其道則所謂治心者外耳所謂爲學者末耳奚望其國家之治哉噫學問之道無他主於敬而已凡爲學者柰何不敬若稽古昔惟精惟一二聖相傳無怠無荒三代所共則今之學猶古之學也有爲者亦若是也而病漢痼唐非老則夷茫茫長夜畢竟無聞歸來趙宋等一嗚呼幸天不喪篤生諸儒先覺於周見知於程集成於朱群聖賢失傳之學燦然復明於世使時君世主學焉而後臣之則六五四三可待其日月而下焉不尊獨善其身可勝惜哉道東千載指南群經前有文忠後有五賢而道之所存師之所存苟求其師則舍▣人而▣▣嗚呼學如隆古則隆古可期學如後世則後世而止伏願殿下欽哉欽哉臣伏讀聖策曰寡時止此數字歟一哉王心足以王矣臣伏睹殿下承堯舜禹湯之▣▣▣▣▣▣之志圖▣而思致理之本秉心而求治心之要日夕乾乾夙夜兀兀新而又新念玆在玆是宜聖學明於上文治洽於下百志惟熙四方風動而柰之何學敎不興世道日敗人私其學士無所守尋章摘句徒尙乎口耳者滔滔切問近思從事於義理者蔑蔑士習以壞治化不振是何尙學之世而反無尙學之效歟若以爲講學之未至則殿下之講學旣如此若以爲治心之未盡則殿下之治心又如此疏遠如臣尙且憂懼而欲求其由在庭之臣宜如何愓慮而思進其策也勤臨經席日接賢臣甲有其說取講心經兼以近思乙有是言而屛帖十圖置諸左右丙亦云云噫接賢士大夫之時多親宦官宮妾之日少則聖德修矣察聖王傳授之法提克己治人之要則聖學▣(進)矣存心性理常目不離觀其次第知所先後則聖功成矣三者之說亦自有▣則未知殿下自謂是如何耶臣黔賤也茅蹊荒屋簾視壁聽其於學問上工▣(夫)處未有所見聞而以殿下今日之問求之於三說之中則豈無一得之愚乎臣聞宋臣眞德秀曰惟學可以治心惟敬可以爲學夫鷄鳴夙興向晦宴息皆學之時也微而暗室屋漏顯而宗廟朝廷皆學之地也動容周旋言語政令皆學之事也知無時而非學則晝而施設夜而省察者其可懈乎知無地而非學則戒懼於冥冥警愓於昭昭者其可怠乎知無事而非學則矜細行勤小物者其可忽乎然則開筵接賢文具而已心經近思簡策而已十圖聖學只一屛帖而殿下之學要自敬字上始矣豈可以他求者也殿下誠能如堯之兢兢舜之業業禹湯之孜孜慄慄文武之不已無貳一息一頃之間而猶懼其懈一言一事之際而尙慮其怠肅然如雷霆之在上凜乎若淵谷之常臨對上帝於幽獨戒千里於毫釐以至査滓淨盡天理昭然則心經也近思也十圖也皆興於殿下一心之上而不待求之於日用之外矣允若玆殿下卽今日之堯舜今日卽古之唐虞三代而必將俯弔漢唐宋矣嗚呼爲學之本雖在於敬而敬而不誠則無以爲學是以君子誠之爲貴伏願殿下懋哉懋哉臣伏讀聖策曰太學諸生止爲予講之旨哉王言請且申誥焉臣聞天地以運故久日月以行故明水以流故不竭學以勤故不荒人君苟能居敬存誠而加不息之功無少間斷則精於中者日以益富施諸外者日以益廣矣易曰天行健君子以自强不息伏願殿下思日孜孜臣謹對</Answer>
			</Answerdata>
			<Additionaldata></Additionaldata>
		</Work>
		<Work id="39">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>乙酉</Sexagenarycycle>
					<Year>1585</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>최철견(崔鐵堅)</Name> 
					<Courtesyname>응구(應久)</Courtesyname>
					<Pseudonyms>수은(睡隱)</Pseudonyms>
				</Person>
				<Residence></Residence>
				<Origin></Origin>
				<Year>
					<Birthyear>1548</Birthyear>
					<Deathyear>1618</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰云云建官</Question>
				<Answer>臣對刳木剡棹將以濟江海也聘賢選佐將以安國家也臣之誦此前漢臣朗顗之說久矣今者明明天子渙改漢典鼎新周命恭惟亹亹我王遵堯則哲法禹其難望道未見勞謙自鳴格濟濟於瑤墀揭諄諄於金章蓋建官勵士之資取賢輔治之具嗚呼請問至此國其庶幾臣一狂士耳雖無達可之行稍有窮守之志安敢不咸輔頰舌退有後言哉再拜稽首奉揚光命聖策曰云云臣聞君臨天下憂宜日中職不可叢脞故來章事不可糢糊故縻爵荀悅所謂國具者此也天降人才智愚不同君之用之各當其材欲觀一代建官之意當知一代經國之體蓋分職授任隨事制宜尊卑異秩上下相統其損之益之伊時勢則然後之人辟鮮能爲政制度不必詳名號不必辨不求良法或肆私意爲人擇官愛憎而黜陟之是豈古先之美意乎然則由三代以上建官皆實用由三代以後建官皆虛名雖然官無古今行有善敗誠能任賢授官循名責實則必使人與官稱官與事稱而政務可擧治道可成人道之敏其在斯歟嗚呼諸候之禮以孟子之賢尙曰未詳則帝王之制諛聞如賤臣豈敢率爾雲龍鳥火遺制遠矣無已則試以聖問中事復之天地四時各有其號唐虞百官豈無其義是以夏有六卿之治而百揆四嶽則因乎舊商有大夫之官而方伯州長各設其名至於成周監於二代三百六十增玆多又所謂六典是其制也帝王之治因時損益疏數異勢煩簡殊致蓋以此也郁郁乎文武其何間然噫西轍蒙塵故國黍離呂秦御宇土儒灰籍漢高祖襲而因之者六卿九官而已陋矣噫文皇富庶禮樂未遑武帝耗斁武功多雜漸入無道隋焬竊位唐太宗官制亦隋之臺省守監而已彼哉貞觀濫冗而軍功是褒開元累萬而貂鐺居半若夫屬猪開業斟酌五季彼善則似也而其規模設施終止於宋而已則其何能復成周之治而明周公之意也漢唐宋優劣無益於聽德之聰則不須煩爲之覼縷也天運循環大明中天彬彬文物井井官制綱維旣正萬物改睹恩禮誕孚四海聳聞雖惟百之允釐倍三之咸熙蔑以過也雖然陪臣賤學未睹同文不敢以臆見私議於其間也嗚呼進退有差治忽所係豳柯不遠殷鑒孔昭伏願聖明重體統審取舍焉聖策曰云云王燭吾東金科有訓周章虞典百年制作聖子神孫一意潤色宏綱懿範顯謨丕烈炳燿日星布在方策堯舜心也唐虞法也禮義文物豈特小中華而止哉若一擧一動罔越成憲而朝廷和悅則何憂乎多額不愆不忘率由舊章而賢才衆多則何患乎乏人嗚呼經營創制難變化紛更易遵先王之憲定爲一定之法而於定法之中隨時補弊則能事畢矣臣伏睹殿下以成康斤斤承文武丕丕經國而古訓是式籲俊而仔肩是弼夙夜宥密總保勵翼十八年于今矣考以時則庶致庶官之凝績可見王道之易行而柰之何法先王之道而事不合宜遵先王之政而治不古若政或致於疵官或至於曠使我聖上之心歉然於望治使我聖上之化貽其架漏乎臣嘗捫談世之蝨洗傷時之淚私自語於心曰吾君誠聖君也是何牽掣若彼而玩揭若是耶臣請直言之古之明君用人而不自用故恭已而成物多疑之君不用人而自用故勞心而敗事然則爲政之道在於得人而取人之則又在修身誠使修身爲取人之本取人爲治國之基事得其宜物得其序權衡所稱輕重不差尺度所度長短適可有名有實而無負乘之寇服休服采而有賢勞之用如是則人不改賢矣官不改職矣庶見願立之誠可無惟煩之患矣伏願聖明自反於心曰舜何人哉予何人哉有爲者亦若是周官制度寧有不行任官惟賢指日可待聖策曰云云臣職非謀政雖涉出位大夫有問知則告之況近天威不言有咎願畢餘懇於篇終曰人君爲治用天下之人理天下之事非不欲人人皆用其賢且智者然人品有高下事體有大小官職有崇卑書曰官不必備惟其人雖然以一人之耳目難盡千萬之才欲一一記憶之人人軫選之臣恐智有所不周力有所不給如得公明之相掌銓衡之任則調停消息庶職修矣是故人君之職在論相伏願殿下懋哉仲舒三策勉强而已袁固一言力行如何臣謹對</Answer>
			</Answerdata>
			<Additionaldata></Additionaldata>
		</Work>
		<Work id="40">
			<Examinationdata>
				<Exam>증광_문과_전시</Exam>
				<Time>
					<Sexagenarycycle>己酉</Sexagenarycycle>
					<Year>1609</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>조위한(趙緯韓)</Name> 
					<Courtesyname>지세(持世)</Courtesyname>
					<Pseudonyms>현곡(玄谷)</Pseudonyms>
				</Person>
				<Residence>한성(京)</Residence>
				<Origin>한양(漢陽)</Origin>
				<Year>
					<Birthyear>1567</Birthyear>
					<Deathyear>1649</Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰書曰愼厥終惟其始又曰知今我初服不謹於始而能有終者鮮矣然而古之人君有敗度於初而克終厥德者用何道歟亦有勵精於始而不善其終者抑何歟竝可曆指而詳言之歟予以寡昧初承大命惟天惟祖宗所以付畀予者罔不在初夙夜戒懼若臨淵谷初政圖治罔敢少懈而柰之何敬天之誠非不至而天變屢警勤民之念非不至而民困益甚未嘗不敬賢也而賢才不登未嘗不納諫也而言路不闢治效未著國事日非豈非予愼始之誠有所未盡而然歟如欲惟新厥命終始如一其道何由其各悉著于篇</Question>
				<Answer>臣對臣聞衛有新婦將嫁於人上車曰拊驂無笞至門曰滅竈將失火入室曰徙臼防往來者主人大笑之次三言者皆至言也不免爲笑者早晩之時失也今臣初見君父思欲盡言其聖問中四策而恐或爲衛人之笑也雖然臣之辭江湖而入殿下之庭者非但爲榮其軀而竊其祿而已將以輸忠敢諫爲事君之大節也則敢不墮肝瀝血而對揚休命之萬一乎聖策曰云云臣聞易曰狐涉水濡其尾詩曰靡不有初鮮克有終此言始之易而終之難也蓋有其始者猶難保其終而況無其始而有其終者臣未之聞也自古帝王孰不欲圖治於初服勵精於其始而惟其心未執於危微之際志易搖於勤逸之頃挑波於盤水試馬於杇索而自底於顚覆有如燭照而契數則敢不惕然而懼矍然而畏兢兢於嗣服之初業業於受終之日而勤勞誠敬爲新化出治之本逸豫邪僻爲初服害治之戒鞏基於盤石之安而植根於不拔之固則何患乎終之不愼始之不勤乎稽之於古敗度敗禮狎于不順則太甲之始可謂無矣而居桐自艾克允於厥德之修焚珠毁玉任用忠良則玄宗之初亦云勤矣而侈心漸萌蠱志於艶妻之煽嗚呼阿衡作書而圖終於一德之戒九齡罷相而不聞其獻戒之言則二君之始終參差實由於輔相之有無而誠敬之不足也歷代人主之有始無終者不知其幾何而特擧其彰明較著者爲殿下條列焉伏願殿下留神焉聖策曰云云臣伏睹殿下自宅祚以來惟始終之難保念保邦之不易休恤之心常軫於無疆艱大之思每勤於不墜淵氷負荷一年于玆是宜休徵肹蠁而民頌解慍之詩俊傑在位而朝有四門之闢而柰之何天怒於上而誠未格民怨於下而澤不究賢非不求而未見拔茅之慶諫非不納而未聞匪躬之節此何殿下初服新德之政而致有此世世萎薾之治耶開元有初尙不保天寶之禍矧今無始則太甲之終其可必乎臣來自表薄不知忌諱忤觸天聽罪在罔赦雖然言不激不足以動辭不迫不足以感殿下欲聞軟熟媚悅之言則左右之逢迎承順者不爲不多何必登進韋布俯詢其草莽之倨傲乎臣將不避鈇鉞之誅而請言殿下四弊之虛文也夫天人一理殃慶相因慢天則轉祥爲災敬天則以蘖爲禎周宣之修省宋璟之一言固足以感動回天則殿下敬天之誠恐出於虛文也民爲邦本而國保於民愛民則親上而死長虐民則赤子爲龍蛇減賦之令雖勤於聖敎而貪吏之徵尤倍於常科剝膚而椎髓蛇奇而虎猛則殿下愛民之誠似涉於虛文也屈己致誠揚仄陋之臣卑辭厚禮顯巖穴之士博采群策以圖成功者乃求賢之實也今則久廢經筵不接臣僚朝臣之得見殿下之面一年纔數日耳雖有鴻儒碩輔焉能敷奏於前乎此則殿下求賢之虛文也愛敬忠直不憚拂逆非止面從必將心改苟利於國卽日行之乃納諫之實也今則厭退骨鯁樂聞疲軟言及上身輒加顯斥語涉權貴旋補外官此則殿下納諫之虛文也嗚呼殿下一身眇然高處於萬姓之上對越上帝敵國爲隣興亡隆替判於毫忽之間不於此日而憂勤儆戒於更始之道則臣恐殿下謹始之誠徒設於虛僞而止耳伏願殿下存心於篤實之地著力於誠信之方抖擻末務破脫文具勿以避殿減膳爲敬天之虛文而以側身正心爲敬天之實勿以一時之恩一事之惠爲愛民之虛文而以同胞若保爲愛民之實勿以言辭禮貌爲求賢之虛文而以側席如渴爲求賢之實勿以僞容詭隨爲納諫之虛文而以拜昌▣▣▣▣▣▣實則將見天地産和而嘉祥存臻生民鼓舞而俗躋雍熙板築坐茅之臣牽裾攀檻之節朝夕於論思夙夜於納誨夫豈有天災民怨之至而無臣寂諫之歎乎聖策曰云云臣旣以誠之一字救四者之弊而以好學一事爲殿下反復焉夫學問成德爲治之大本也人主一心攻之者衆苟非講學之功勝其物欲之私則將何以明義理之源辨是非之分義理不明是非不辨則權衡失宜偏聽易惑其不爲外物之所誘者鮮矣蓋精一執中舜禹相授之心法建中建極湯武相傳之心法也若能終始典學體認踐履則可以有二帝三王之始而亦可以有二帝三王之終矣臣謹對</Answer>
			</Answerdata>
			<Additionaldata></Additionaldata>
		</Work>
		<Work id="41">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>己巳</Sexagenarycycle>
					<Year>1629</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>김효달(金孝達)</Name> 
					<Courtesyname></Courtesyname>
					<Pseudonyms></Pseudonyms>
				</Person>
				<Residence></Residence>
				<Origin></Origin>
				<Year>
					<Birthyear></Birthyear>
					<Deathyear></Deathyear>
				</Year>
				<Grade>三中</Grade>
			</Authordata>
			<Answerdata>
				<Question sort="">王若曰天覆下土不能自理故樹之司牧是知人君所莅者天位所治者天工必須體天之道然後斯可以享天之心保天之命而上天之載無聲無臭若何以達其妙用而體行之歟上古聖帝明王罔不有天德其著於施爲者能詳言之歟後世后辟其克體天而治安不能而亂亡者亦可歷陳歟予以否德忝在寶位顧諟明命夙夜寅畏存心出治靡不欲仰體乾道而政多疵累治化日遠試擧一二言之至仁者天之心也予欲體之以恤斯民而惠鮮之澤未究無私者天之道也予欲體之以正朝廷而寅協之風無期施賞罰則必欲體春秋之生殺而或失勸懲之宜發號令則必欲體風水之渙汗而多有廢閣之患此皆予政之不能上合乎天道者也宜乎變異迭見以警予心也予未知擧措之間有何闕失而然歟抑所以體之者未得其要歟何以則克體乾道永獲保佑歟子大夫博古通今必有能言是者其各悉陳無隱</Question>
				<Answer>臣對臣聞孔子贊易稱天之大曰天行健君子以自强不息資始之道不過曰誠而已今我主上殿下首出庶物保合大和終日乾乾反復道也飛龍在天大人造也其於用九之道可謂至矣而猶恐出治之本或違於乾剛特進臣等于赤墀之下訪之以體天之道講之以享天之謀大哉王言咸寧之效指日可期噫當此萬物咸睹之日惟大人可以共事則如臣末學何敢仰贊於乾始之道乎雖然昭昭之積能成九萬之大▣涓滴之微豈獨無助於河海之廣乎請爲殿下效一得焉臣伏讀聖策曰云云臣聞天生烝民無主乃亂故監于四方眷顧一德付君師之責授威福之命其所以樹后王君公者豈徒然哉是故居天位而理天工者必以天之心爲心必以天之德爲德發號施令罔不是憲然後方可享天心而保天位矣雖然天之所以爲天者以其有不息之道也其爲物也悠久故其生物也光大苟有一毫間斷則何能運而不息乎然則爲人主而法天行者可不先體其不息之誠也哉稽之於古聖帝之所以體天暴君之所以悖天雖不可一一枚擧而孔子曰大哉堯之爲君也惟天爲大惟堯則之此堯之所以體天也詩曰惟天之命於穆不已於乎不顯文王之德之純此文王之所以體天也嗚呼欽若之實不已之誠可謂至矣至於矯誣上天之桀不克庸帝之紂皆是慢天之甚者而降及後世欽崇奉若之君蔑蔑乎無聞則何足爲殿下覼縷伏願殿下法其所當法而戒其所當戒者臣伏讀聖策曰云云臣伏睹殿下受帝庭敷佑之命承祖宗艱大之業知爲君之不易念厥位之匪安暗室之中恒存對越之敬造次之間罔弛寅畏之念小德細行惟恐不合於天道一言一事惟恐有怫於天意則是宜德孚于上化洽於下雲行雨施天下平也而柰之何御天之久而未見致治之效敬天之勤而屢降不祥之命危亡之勢衰亂之形不一而足耶嗚呼至仁者天心而殿下法之則殿下其仁矣而屯膏不下怨咨之歎日甚至公者天道而殿下則之則殿下其公矣而朝著不▣▣▣▣患未殄見春生秋殺之義而行其恩威則殿下之刑賞當矣而典章不中勸徵乖方觀風行水上之象而發其政敎則殿下之號令美矣而上下無統紀綱不立是何殿下之心能體上天之心而殿下之治不從殿下之欲乎臣反覆思量未得其故求之於殿下政事之間則未得間焉求之於殿下言語之間則未得間焉臣於是以天行不息之說揆之於殿下隱微之間則亦或有可言者噫殿下於卽位之初恤民可謂仁矣救焚拯溺猶恐不及而數年之後仁不克終惟正之供及於戚里而賦於民者不得不重斥鹵之利不歸於細民而牟利之徒不得不困藏富於國而私財不散於內需窮民雇田而沃壤多入於權門則殿下之仁可謂不息乎殿下於卽位之初用人可謂公矣進退賢邪少不容私而數年之後公不克終取舍之際未免顚錯之失黜陟之典或有過中之患言路未開而賢否多壅於上聞特旨屢下而銓選未徇於公論則殿下之公可謂不息乎嚴明刑賞未嘗不謹則殿下有其始矣而數年之後恩譴失宜肆赦之德或違於虞典衣裳在笥有愧於商書守令恣刑而坐席帖然閹竪獲罪而毛髮不動則殿下之刑賞已無終矣申飭號令未嘗小忽則殿下有其始矣而數年之後政令不一誥民之敎朝令夕改盈廷之言無所歸宿紛絃之策未見實效講論之際不用嘉謀則殿下之號令已無終矣是皆殿下不實之端則其不能體天之不息已可知矣夫如是則天何得不以災咎應之殿下乎嗚呼未知體天則固無望矣今殿下孜孜於體天而獨不能法其不息者何哉伏願殿下無多其所已能益勉其所未至欲仁於恤民則如天之發育滋長而不容少懈欲公於用人則如天之廣大遍覆而未容少偏刑賞欲其當也則如四時之變化不窮號令欲其明也則如隨風之申命行事一於誠實而不雜於虛僞一於悠久而不雜以間斷則中和位育之功業薰蒸透徹與天地合其德與日月合其明與四時合其序與鬼神合其吉凶先天而天不違後天而奉天時天且不違而況於人乎將見和氣日至災沴日消淸明高大之治軼駕隆古矣伏願殿下懋哉懋哉臣伏讀聖策曰云云臣釋耒耜登文石妄論時務言及乘輿猖狂放恣負罪多矣而彩眉咫尺丹悃自激不得不申告于終嗚呼天不能自理故使殿下而理之則殿下不能獨理得人而共理者亦豈非體天之道乎伏願殿下廣求賢哲列于庶位委任之隆而責成之厚則都兪吁咈之中可致庶績之咸熙矣臣聞天在上而地在下於義順矣而反謂之否地在上而天在下於義乖矣而反謂之泰蓋天氣下降地氣上升然後能成潤物之功矣今殿下天資高邁智出庶物故好問之德或似未及於大舜安得不爲明主危之伏願殿下警省焉臣謹對</Answer>
			</Answerdata>
			<Additionaldata>題在上</Additionaldata>
		</Work>
		<Work id="42">
			<Examinationdata>
				<Exam></Exam>
				<Time>
					<Sexagenarycycle></Sexagenarycycle>
					<Year></Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>유도삼(柳道三)</Name> 
					<Courtesyname>여일(汝一)</Courtesyname>
					<Pseudonyms>산암(散菴)</Pseudonyms>
				</Person>
				<Residence>미상</Residence>
				<Origin>진주(晉州)</Origin>
				<Year>
					<Birthyear>1609</Birthyear>
					<Deathyear></Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰云云 上好下甚</Question>
				<Answer>臣對臣幼而不識影嘗出門而遊有物隨之坐亦坐起亦起行亦行止亦止疾足而走則走愈急臣大驚而歸告諸人人曰影也臣幼而不識響嘗入山而呼有聲應之高亦高低亦低長亦長短亦短疾聲而呼則應愈大臣又大驚而歸告諸人人曰響也臣於是知影響之效也及長嘗讀古人書有曰下之從上捷於影響臣甚惑焉掩卷而思曰古人欺我哉豈有如是之速乎觀於古今曆代天下然後信斯言之不誣也今我主上殿下投無疆艱大業于厥身誕保祖宗休命惟八年丕惟厥臣厥民不若于厥志親策下問于庭嗚呼有君如此太平始矣叩之旣大安得無聲臣雖實固得於耳目者尙存可無一言半辭以負我殿下哉臣伏念食甘味而好之者口之性也今有病於心者惡甘而好苦則其口亦好▣見美色而好之者目之性也今有病於心者惡美而好醜則其目亦好之奚哉以其使之者心而彼不得自已也一人之於天下如一心之在身下之從上也若七竅之役於心隨其所好而厥效甚焉好善善好惡惡好堯舜堯舜好桀紂桀紂凡爲人主者盍擇所以觀感之地乎雖然等好之也有好之名有好之實名而不實則是亦不好者已厥醫安在古人曰誠若稽於古堯舜之世比屋可封而四凶出桀紂之世比屋可誅▣▣仁在孔子曰上智與下愚不移亶其然乎若夫人君無智愚賢不肖非不好治而惡亂而指點今古亂日常多則不過曰有好名而無好實也亂與治皆殿下師臣伏睹殿下受命以來恐德不類怵惕晨興心誠好之者莫非致治之道而臣民之所好一何反於殿下之所好歟殿下曰無偏予好臣亦知殿下好之而目見比年朝議五裂互相傾軋攻擊如仇讐殿下曰至公予好臣亦知殿下好之而目見比年淸濁橫行黜陟藏否皆出於好惡殿下曰激勵予好臣亦知殿下好之而目見比年擧世泛泛輦土巖廊揭木轅門殿下曰直言予好臣亦知殿下好之而目見比年萬口唯唯千羊一皮仗馬無聲殿下曰淸白予好臣亦知殿下好之而目見比年侈習方張褐冠屢錦徧戶丹雘殿下曰予好淳厚臣亦知殿下好之而目見比年民德偸薄厥心違怨厥口詛呪殿下曰予好勇敢臣亦知殿下好之而目見比年軍律解弛守城則棄臨戰則潰嗚呼滿朝臣僚莫非殿下之臣一國蒼生莫非殿下之民臣民之所取而大者非我殿下乎殿下之所賴而國者非臣民乎以殿下之臣民不好殿下之所好乎臣未知殿下之國終稅駕於何地乎宜殿下愓然矍然奮然慨然蒭蕘亦得與其謀也臣野人也竊嘗以經傳所載擬之於今日君仁莫不仁我王仁矣何不仁之多子正孰不正我王正矣何不正之多瞻望君門撫白衣而自惜百年身世今日幸矣生逢堯舜之君目睹堯舜之顔親承堯舜之問臣雖至愚豈無聖人之一擇乎殿下曰聖人非歟古今之異歟抑予有所未盡者歟此所謂一言興邦一言喪邦堯舜之世雖有四凶擧天下而止四則凶者鮮矣桀紂之世雖有三仁擧天下而止三則仁者鮮矣聖人豈虛語哉桀與湯一時桀亡而湯興紂與武一時紂死而武作無古今亦明矣殿下眞知其如彼謂聖欺我謂時不同則不幾乎一言而喪邦乎天地猶有憾焉聖人猶有病諸殿下若不自滿暇好察邇言則不幾乎一言而興邦乎臣聞君子之德風也小人之德草也草尙之風必偃殿下之所好者能盡其道則殿下之臣民孰敢不好臣以臣民之不好知殿下之不好也臣旣自謂殿下不盡而不擧其未盡之端則臣未免罔上之罪也盡言可乎嗚呼淸要之選亦及椒房軍國之政半在戚里則殿下之所好何事奇玩貨貝盡入內庭綺羅錦繡殆遍宮門則殿下之所好何事甘心事讐歃血同盟政皆厲民專事苛察則殿下之所好何事以此觀之則殿下之所好非殿下之所好臣民之所好亦殿下之所好也伏願殿下無罪臣民雖然旣曰好之又曰未盡斯言實東方億萬年無疆之休也微此言國事去矣古之君有好樂好戰者古之君有好貨好色者此數者非人君之所當好孟子之於齊梁皆曰無傷矧今殿下之所好皆所當好則敢不因好之之端以揚堯舜之德乎然則殿下非不欲揄抑殿下之所好非臣向所謂有好之名而無好之實乎何則發於言語曰予攸好此則是殿下有其名推之政事人不從之則是殿下無其實也欲盡其實當在何道臣聞誠者實之謂也天以此理化生萬物地以此理持載萬物春則春秋則秋晝則晝夜則夜無不從令天地之極功聖人之能事也伏願殿下繼自今圖其所好而實之以誠一言誠一事誠一而二二而三所好者公則誠此心之公所好者精則誠此心之正至於聖問中所好莫不以此誠推之於是焉焉朝廷於是焉四方則楚王好纖腰一國餓死吳王好用兵擧國瘡瘢死與瘡人所苦也猶且從之而況好人之所好者乎肆亦見厥君事亦將曰吾王好此我亦好之從欲之治越殿下顯臣言若誣邦有常刑臣伏讀聖策曰云云臣之不自量而妄論亦多矣雖欲更累其說諒無居殿下之意外者故特擧聖問中二條申告于終噫激勵者立志之本勇敢者成事之決也雖時平無事猶不可一向委靡專事姑息況危急存亡在此一反手間乎古之君有好此而興者亦有不好此而不興者夏少康越句踐晉元帝宋高宗是已江東雖少猶大於有田一成南渡雖疲亦愈於會稽棲兵而或克復舊物殲厥讐人或偸安一隅子孫隨亡安知不幸數千載後在吾身而親見之哉丙丁之事言之慘矣城下同盟野心未▣侵海恐喝至于今日則君臣上下所當不遑暇息有北首爭敵之心而砥柱之間猶以爲安四年處亂言不及兵六月興師徒費粮餉金宮上壽禮雖重於誠孝太平風流似不在食膽之日園陵新卜義雖重於追遠農時動衆豈獨在枕戈之秋乎若此不已將不能國殿下尤以此二者爲急臣身居草野言及乘輿明日荊門席蒿而已臣謹對</Answer>
			</Answerdata>
			<Additionaldata></Additionaldata>
		</Work>
		<Work id="43">
			<Examinationdata>
				<Exam></Exam>
				<Time>
					<Sexagenarycycle></Sexagenarycycle>
					<Year></Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>이조(李稠)</Name> 
					<Courtesyname></Courtesyname>
					<Pseudonyms></Pseudonyms>
				</Person>
				<Residence></Residence>
				<Origin></Origin>
				<Year>
					<Birthyear></Birthyear>
					<Deathyear></Deathyear>
				</Year>
				<Grade>上之中</Grade>
			</Authordata>
			<Answerdata>
				<Question sort="">王若曰聖經賢傳千言萬語而學者不可不知其要領如詩三百曰思無邪經禮三百曲禮三千曰無不敬書五十八篇之執中二字易三百八十四爻之時之一字皆盡其要歟春秋二百四十二年之事無非謹嚴而亦有要旨之可言歟庸學語孟之書各有要旨之可言歟至於孔門弟子三千曾氏之傳獨得其宗者未知得何宗旨歟予以否德叨承丕緖勤御經筵孜孜願治而義理無窮無處下手仍致士而知學者鮮矣學而得要者寡聖學榛蕪大道晦塞治國之效茫如捕風何以則經傳之旨大明于世而俗成鄒魯治躋唐虞歟子大夫平日讀聖賢書不知其要可乎</Question>
				<Answer>臣對臣聞古人有言曰明君以務學爲急聖學以正心爲要臣於是乎知聖學之本在於心也又聞古人有言曰惟學可以養此心惟敬可以存此心臣於是乎知心學之本在於敬也臣又聞古人有言曰學莫大於敬心而非誠無以致敬臣於是乎知敬學之道在於誠也臣嘗得此三者之言味此三者之義竊以爲人君不願治則己願治則已願治則不可不務學不務學則已務學則不可不正心正心而敬敬而誠則爲學之要於是乎得矣求治之道於是乎盡矣然則不務其學而欲致其治者否矣不正其心而欲務其學者末矣不誠不敬而欲正其心者難矣爲人辟者盍於此勉之哉今我主上殿下憫經學之晦盲念導率之失義乙丙孜孜詢咨左右乃言曰格汝某相汝亦言格汝卿某汝亦言格汝某大夫汝亦言惟時在庭之臣拜手稽首都兪於殿陛之上敷奏於冕旒之下者非不至矣然而體道謙沖惟日不足借臣等玉陛方寸地昭揭十行札諄諄焉講求至理噫我殿下好問之誠受人之量雖古先哲王無復有過於此矣臣荷國家作育之恩預有司薦拔之列敢不以正心誠敬之說仰復休命之萬一乎臣伏讀聖策曰聖經賢傳止得何宗旨歟臣圭復再三不勝隕越于下臣竊伏念聖賢之存也斯道也在於聖賢聖賢之沒也斯道也在於經傳此經傳之所以作而之經之傳也所以載斯道者也蓋道之宗統在於經而非經則無以開後學道之微旨在於傳而非傳則無以繼將來散爲千言萬語而包括衆理分爲四書五經而各有要領其旨也奧其義也深而其主意則莫不明且白不啻若日星之昭昭也丹靑之炳炳也然則欲觀聖賢之經者可不因其旨而求其要乎欲觀聖賢之傳者可不究其義而得其宗乎是以古昔帝王莫不以學問爲急而致力於經傳不徒讀其書而已必求其要旨不徒誦其言而已必求其大義以之而典學以之而圖治則大哉經傳之有補於帝王之治也雖然求經傳之要旨必有其本求究經傳之大義必有其要而其所謂要其所謂本有三焉一曰正心二曰敬三曰誠必曰正心者何也心苟不正則無以明夫聖賢之道而其於要旨難以求之也必曰敬者何也苟不敬矣則無以養其心而得聖賢之宗統也必曰誠者何也苟不誠矣則無以致其敬而究聖賢之大義也欲致其治欲務其學而欲得聖賢之宗旨者可不自正心誠敬始哉臣請稽經引傳而論之詩三百十一而其要只在於思無邪禮三千三百而其要只在於毋不敬執中二字書之要也時之一字易之要也聖賢之旨至此而無餘蘊矣至如春秋二百四十二年之事無非謹名分而嚴褒貶則欲求其要要不外是庸之要誠也學之要敬也魯論之要敦仁厚義也鄒書之要遏欲存理也推此觀之則聖賢之奧旨亦可以求之矣至於杏壇設敎執修來學者其麗三千而得其宗者曾氏爲獨則臣未知所得者何旨歟噫吾道一貫參乎曰唯則聖賢宗統其在此乎嗚呼爲天地立心爲生民立極垂訓而作則發言而示後則其經也其傳也莫非帝王之柯則龜鑑而如詩傳之思無邪卽臣之所謂正心也禮記之毋不敬大學之敬卽臣之所謂敬也書之執中中庸之誠卽臣之所謂誠也伏願殿下勿以臣言無稽而留神於詩禮書庸學之所謂正心所謂敬所謂誠也臣伏讀聖策曰予以不德止治濟唐虞歟臣圭復再三不勝隕越于下嗚呼天以我東文運久否眷佑我殿下作之君而建其極惟是殿下誕膺景命光紹丕緖崇儒重道振起斯文其暫於尊聖經衛吾道靡一時之或忽無一念之弛乃曰典學之道不可他求正心焉誠敬焉無所不用其極則殿下躬行之實旣盡矣導率之方又至矣是宜聖學日就於高明治化可致於休美而柰之何義理無下手之處而聖心常若歉然敎化失表率之方而道學漸至湮廢仍致以儒爲名者徒事口耳無意體認聖賢之微言奧旨懵不知爲何事而甚至章句之間訓誥之末亦不能精辨而易解遂使古聖賢之道學晦盲否塞反覆沈痼不得復明於斯世而治國之效茫如捕風敎化之行久而未見則宜殿下之乾乾愓謙謙望道而問及韋布之臣也嗚呼殿下之躬行旣已盡矣殿下之導率亦已至矣而臣未知今玆之弊起於何故而成於何事耶臣草野也其於君德之修否蔑有所聞則何敢有所容喙乎雖然嘗以古聖賢經傳所稱者求之於今日而亦有所涇渭於胸中則豈容黙然而已乎臣請攀援經傳明言古先哲王之所以能明經學後世之所以不能明經學者以證今日之弊在昔唐虞三代之世有堯舜禹湯文武之君或欽明文思或濬哲文明或邁種德或德日新或緝熙敬止或矢于文武則其所以正心者何如其所以誠敬者何如耶惟其如是故下無所觀感而經學不治臻從欲而俗躋於變厥修乃來而學有光明此唐虞三代之所以能明經學者也後世則不然爲人君者欲務其學而不知正心苟或正心而不敬不誠惟其如是故下無所觀感而經學不能闡明治以之汚下而國家亦隨以危此後世之所以不能明經學者也不知殿下所以明經學者類於唐虞三代耶若類於唐虞三代而經學之不明若此則已若類於後世而經學之不明至此則其所以致此者豈無其由乎臣新從下土來聾於國政瞽於時弊雖不敢知殿下之心正不正敬不敬誠不誠而亦嘗聞之於士庶人聞之於卿大夫則殿下之正心雖已至矣而經筵講學未有躬踐之實則臣恐殿下正心之道或有所未盡也殿下之於學不可謂不敬而燕閑蠖護之中或有怠惰之萌則臣恐殿下之敬或有所未至也殿下之於學不可謂不誠而造次食頃之間未免間斷之病則臣恐殿下之誠或有所未極也然則殿下之正心不如堯舜禹湯之正心矣殿下之敬不如堯舜禹湯之敬矣殿下之誠不如堯舜禹湯之誠矣經學之不明治化之不美不亦宜乎臣恐若此不已則人心晦塞大道榛蕪而國不得爲國矣噫宋臣程頤有言曰人患不爲耳顔淵亦曰有爲者亦若是堯舜人也禹湯人也文武亦人也豈有高遠難行之事乎但患其不爲而已苟能爲之豈有不可至之理乎伏願殿下繼自今先正其心以典于學克敬克誠以實其心聖學之不明則是予之正心者有愧於堯舜禹湯文武耶何堯舜禹湯文武之能致道學之盛而予之不能致耶去其不如堯舜禹湯文武者就其如堯舜禹湯文武者儒士之不興則曰是予典學之敬不及於堯舜禹湯文武耶何堯舜禹湯文武之能臻表率之化而予之不能臻耶去其不如堯舜禹湯文武者就其如堯舜禹湯文武者敎化之不美則曰是予向道之誠不逮於堯舜禹湯文武耶何堯舜禹湯之能行休明之敎而予之不能行耶去其不如堯舜禹湯文武者就其如堯舜禹湯文武者使其正心如堯舜禹湯文武之正心使其敬如堯舜禹湯文武之敬使其誠如堯舜禹湯文武之誠則殿下之心旣正矣可致經學之明殿下之敬旣至矣可見表率之化殿下之誠旣盡矣可期敎化之行苟能如是則聖賢經傳之微言奧旨大明于世而眞儒輩出大道克闡殿下明經學之道將與堯舜禹湯文武竝美於千載之下雖王者復起必來取法於殿下矣豈不休哉豈不休哉臣伏讀聖策曰子大夫止悉陳無隱嗚呼今日之事可憂者不止於道學之榛蕪也嗚呼生民殿屎賦斂愈重屯膏不下䔒屋多怨臣願殿下省念焉嗚呼邊鄙多聳羽書交馳土木方興財屈有歎臣願殿下省念焉嗚呼凡此數者語皆非問文亦違式愚衷所激不知所裁伏願殿下勿以人廢言臣謹對</Answer>
			</Answerdata>
			<Additionaldata></Additionaldata>
		</Work>
		<Work id="44">
			<Examinationdata>
				<Exam>별시_문과_전시</Exam>
				<Time>
					<Sexagenarycycle>戊辰</Sexagenarycycle>
					<Year>1628</Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name>조석윤(趙錫胤)</Name> 
					<Courtesyname>윤지(胤之)</Courtesyname>
					<Pseudonyms>낙정(樂靜)</Pseudonyms>
				</Person>
				<Residence></Residence>
				<Origin></Origin>
				<Year>
					<Birthyear>1606</Birthyear>
					<Deathyear>1655</Deathyear>
				</Year>
				<Grade>三上</Grade>
			</Authordata>
			<Answerdata>
				<Question sort="">王若曰人有恒言爲治在順民心然而歷考前代頗有未必然者湯之伐桀爲天下除殘賊而毫衆不悅盤庚之遷都爲生民避河患而殷民不率必欲苟順民情此亦可以得已耶徐偃王行仁義而國以亡子太叔用寬政而民爲盜仁與寬果不足以得民歟諸葛治蜀而尙嚴猛崔寔論政而譏恩貸然則寬果不如猛而民之向背亦拂於常情耶予以否德承無疆之恤夙夜圖▣▣兢焉以萬民之心爲心而發謀擧事動輒乖違姑語其大者大同之法本爲柌賩後而豪右之徒病之號牌之擧本爲充逃故也而遊惰之屬苦之營將所以治兵也或以擾民訾之管餉所以給軍也或以攉利沮之行一事則衆怒起立一法則群議興豈予未察乎弛張之宜利害之實擧措不協於衆心而然耶無乃誠意未孚上下相疑雖以逸道使民而民不之知歟今若曲徇民意則事無可做强拂衆意則功亦難就於斯二者將何所從違歟如欲使出令而民從擧事而無議上攸從欲之效下有徯志之應其道何由</Question>
				<Answer>臣對臣聞子夏有言曰信而後勞其民未信則以爲厲己也誠哉是言也爲人君者苟能盡己之仁爲民所信則從欲之治由反手矣恭惟主上殿下膺耿命宅丕后晨興夕愓勵精圖治者六年于玆矣尙慮夫民之不若于政政之有咈於民草野微臣不足與謀國大計使得至前敢有所道嗚呼大舜好問之盛德殿下卽有之矣不幾乎一言而興邦乎臣誠撲愚何足以對揚休命然臣之不自量而妄憂當世者久矣一登文石之陛殫所知竭所懷效忠於殿下是臣之素願而今幸得之安得黙然耳已乎臣伏讀聖策曰云云臣拜手三復感激于中臣聞唐臣陸贄之言曰治亂之本係於民心何則民者君之天而邦之本也所歸則植所去則傾爲人上而不順其心則何以辟四方而保厥位乎是以善爲治者不從一已之欲惟順群生之心民之所好則聚之民之所惡則勿施此所謂民之父母而國之所以治安也雖然欲逸者民之情而不得不勞民欲靜者民之情而不得不動民故必須懷保之道盡於上惻怛之誠孚於下然後勞之而民不怨動之而民不懼有令斯從徯志而應矣人主知此則亦可以自反矣臣請援古而論之有夏昏德民墮塗炭則弔伐之師將天命也河水爲災蕩柝離居則遷都之擧爲生民也豈可以憚於征役安於重遷而苟順其心乎然其子惠之仁旣洽於兆姓之心忠厚之意藹然於言辭之表故終服厥命竟奠攸居哲王之事臣何間然當周室之衰而假借之仁義者徐之偃王而身隕於武原代子産之政而專事寬柔者鄭之世叔而盜起於符澤豈不以煦濡私惠莫救僭逆之罪姑息小恩難哉懷綏難成之化哉若以此爲寬仁不足尙則是見刖而廢屨因噎而廢食臣未知其可也劉璋暗弱之餘紀綱大壞則諸葛之治所以尙嚴猛也東京衰亂之世王室陵夷則崔寔之論所以譏恩貸也承弊政者不可守常道治膏肓者不可用梁肉以此爲寬之不如猛臣未敢信也書曰終始愼厥與惟明后伏願聖明留神焉臣伏讀聖策曰云云臣拜手三復感激于中臣伏睹殿下以聰明有臨之聖承艱大無疆之恤知爲君之不易軫小人之難保行一政則曰無乃咈於衆心乎作一事則曰無乃逆於群情乎兢兢焉業業焉惟不能順民心之是懼是宜吾東方億兆生靈咸以殿下之心爲心而奈之何令無渙汗之美事多矛盾之患以貽我聖上之憂乎嗚呼大同之法爲革貢案之弊而豪右病其害已號牌之擧爲充軍額之闕而遊民若其整頓邊憂方深兵不可不鍊則營將之任所以建也而騷擾井里或以爲訾軍食將整財不可不理則管餉之使所以設也而網取細利或以爲言事未行而心口之怨詛先起法纔立而閭巷之論議已興臣不敢知殿下之擧措或乖於弛張之宜利害之實而不協於衆心歟抑不敢知殿下之誠意未孚於兆庶之衆田野之遠而上下相阻歟今若重違民情爲之曲徇則法令廢闕而終無底積之日不顧衆議斷然力行則人心拂鬱而難望實效之著宜殿下莫的所從而降問於愚臣也如臣膚淺何足以斷大疑而裨聖治乎然臣竊念古之聖王所以使其民信上而不逆其命者以其仁民之實見信於民故堯有天之德而黎庶於變舜有解慍之仁而四方風動以此言之則今日之弊不可他求竊恐殿下之仁民或未盡其實而信未孚於民歟臣聞不直則道不見臣冒死盡言嗚呼殿下踐祚之初剗革昏暴宣布德意一國蒼生欣欣然若更生鼓舞康莊跛躄亦抃闕後事多因循政歸文具賦斂煩重而民之産窮事役浩大而民之力竭至於內需帑藏非王者無私之道而不之革宮家免利非聖人一視之意而不之改焉澤梁無禁文武之仁政而魚鹽之利不歸於細民之家祿以代耕周室之令典而肥沃之壤反入於權貴之門雖曰蠲免而上司之督納猶急雖曰節省而供御之浮費尙多殿下之仁民可謂盡其實而信孚於民乎殿下之信未孚於民則彼至愚而神者其肯信殿下之政而不爲怨誹乎無惑乎作事而有驚擾之患立法而起誹議之弊矣臣聞孟子有言愛人不親反其仁治人不治反其智此正殿下反求之日而若復孜孜於治兵理財之末而不思收拾人心之道則臣恐邦本日搖而兵財之不足非所患矣殿下誠能惻然而念惕然而懼痛革弊瘼之端掃除糜費之事視民若父母之保赤子愛民如天地之育萬物宣布仁言而無或失信專行實惠而勿尙虛名殿下之誠意旣盡於九重之內則民自信於湖山千里之外矣然後令民而民自悅從動民而民不疑懼積底於上化行於下而邦其永孚于休矣伏願殿下留神焉臣伏讀聖策曰云云臣拜手三復感激于中臣生逢聖代目擊時艱心雖懷憂口不敢言令承敷腎之問敢陳在臆之對狂僭極矣觸犯多矣願殿下寬其罪使得畢其辭臣聞人主之所恃者人心而已自古及今未有不得人心而能國其國亦未有劫之以威束之以法而能得其心者也先王之所以治安者以其和易同衆也後世之所以危亂者以其剛果自用也此歷代之明驗而殿下之所當審取舍也而今承聖問尙且致疑於寬猛之優劣民心之順否豈殿下詰臣等而欲觀其志歟如或奪有所疑則非國家之福也伏願殿下不患致治之難惟盡得民之道則宗社幸甚生民幸甚臣謹對</Answer>
			</Answerdata>
			<Additionaldata></Additionaldata>
		</Work>
		<Work id="45">
			<Examinationdata>
				<Exam></Exam>
				<Time>
					<Sexagenarycycle></Sexagenarycycle>
					<Year></Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name></Name> 
					<Courtesyname></Courtesyname>
					<Pseudonyms></Pseudonyms>
				</Person>
				<Residence></Residence>
				<Origin></Origin>
				<Year>
					<Birthyear></Birthyear>
					<Deathyear></Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰城池所以衛民而禦暴易曰重門擊柝而不及城池抑有意歟武夫宗子詩人必比之於城其意何所取歟仲山甫之城朔方士彌牟之城成周其得失有可言歟秦皇築長城害於一時而利於萬世德宗城奉天始惑於左道而終賴於急難此亦有足取歟种世衡城靑澗以制西夏余介城釣魚以保全蜀其方略設施可以詳言歟前史有云高麗因山爲城未易攻又稱平壤城險固難拔以今觀之未必皆然其故何歟壬辰以來名城堅壘處處崩潰如延安幸州之無所恃者反收却敵之功果何緣而致此歟目今虜虞方殷議者多言西路無高城深池須擇要害形便之地堅築而固守之江都堡障之地亦當增修城塹以爲萬全計難者或謂守國在得人和勞民興衆無益有損何者爲得歟抑別有要道可言者歟</Question>
				<Answer>臣對臣聞古之有言曰天時不與雖有淸濟濁河烏足以爲固民力疲弊雖有長城巨▣烏足以爲塞臣嘗味斯言而欲一容喙於當世者久矣今我主上殿下方軫外寇之患益嚴內守之備開四方之門而招八路之士金章十行惓惓於保禦城池之道大哉王言急先務也噫國家大計肉食者已慮之矣如藿食尙何與焉雖然臣所以負書擔囊裳踰山越河蹠穿膝暴累日而簿京師者蓋欲得見於前口道殿下之事知而不言不忠也欲言之而不敢無勇也臣願盡其忠惟殿下裁其罪臣伏讀聖策曰云云臣奉讀再三勝隕越之至臣聞國之有城池猶家之有垣墻家有垣墻而後穿窬之盜無自而入焉▣有城池而後方張之寇可得以禦焉蓋通都大邑介於屈强之間而不知所以備禦方則外海之侵凌有所難免是以鑿斯築斯訓於鄒傳深溝高壘記於漢史此古之明王莫不以斯爲重而衛民禦寇之道斯其至大也雖然城郭不完非國之災而民心一去險固難恃則守國之本在於得民而得民之要亦在乎得其人而任之耳稽之於古王公設險蓋取諸豫而重門擊柝是亦設險之意則聖人微旨蓋可想矣武夫之於公侯宗子之於王家有干城藩屛之義則詩人取比不亦宜乎玁狁匪茹我圉孔棘▣▣▣之築不可緩也計其庸徒以令諸侯則成周之役無足取也城連萬里禍起蕭墻而終爲萬世之利崇信妖言勞民董役而竟有急難之賴病民築怨前後一轍則彼哉兩君奚取於城城彼靑澗而西夏不敢近築斯釣魚而全蜀以之保二子制禦之略設施之方何待言知噫城池一也而得失之不同有如此者禦暴保民之道豈可全恃於城池乎靑丘一域國於海東干戈之變無代無之數千年間廢興不一而備禦之方則率皆有賴於城池高麗之因山爲城平壤之險固難拔是皆前史之所稱而其在後也未必皆然者抑獨何哉噫城非不固池非不深而顧所以守之者無其人耳恭惟我國家聖祖開基列聖術業莫不以衛民禦敵之策爲爲國之先務而其於城池尤致力焉連雲粉堞碁布星羅邑有白雉之高山環千仞之險外寇之侵非所患也而往在壬辰染齒長驅堂堂臣巨鎭望風奔潰猶幸齊城七十卽墨不下河北四郡獨有男兒力戰孤城誓心天地則延安之捷以其忠也携寡敵衆有死無生則幸州之勝以其智也噫形便之利不可徒恃而一將之賢能捍强寇則得人守城豈非制禦之長算也伏願殿下留神焉臣伏讀聖策曰云云臣奉讀再三不勝隕越之至臣伏睹殿下荷皇天之眷佑濟生靈於塗炭永淸邦亂誕作民主陰雨之戒恒存於宵旰危懼之念益切於燕安其於固邦禦敵之方算無遺策是宜關防有截鎖鑰克壯三陲晏然守在四夷而頃因國運不天鐵馬飛渡千里關河盡入腥膾之窟一片孤島久羅暴露之厄夷狄之患未有慘於今日也惟我殿下吳薪寢興越膽坐臥几所以咨詢於廊廟而討論乎經幄者無非刷恥之謀殲賊之策而發言盈庭無一歸宿姑擧數條而言之則惟彼關西賊路要衝一隅江都國之堡障城其要害以爲保守之地增其城堡以爲倉卒之計者或者之議也守國之本在於民和勞民築城有損無益者難者之言也凡此兩說互相矛盾此可彼否莫適所從此殿下之所以執其兩端而下問於韋布者也嗚呼衛民禦寇固在於城池而殘民招賊亦由於城池則廢成不可也徒城亦不可也是以欲固有形之險則先保無形之險而殿下視今日之民心何如而今日之民力何如也隣敵狺然畜謀方深兵交之日屈指可待而民無樂生之心爭懷潰散之志則今日之人心搖矣水旱愆期年穀失稔鄒民塡壑齊殍滿野而無名之稅不急之役所以勞瘁其邦本者靡有紀極則今日之民力竭矣以今日之民力築今日之城郭將誰與守之歟臣恐若此不己則雖有金城湯池固無益於保守之方也伏願殿下先修其德以爲得人之本擇其良將以爲備守之要而一以得民心爲先務則將得其生悅而使民誰敢不從以之而築城則城有難拔之固以之而禦敵則敵有破竹之勢矣殿下之所謂要道急務者卽此而在矣伏願殿下留神焉臣伏讀聖策曰云云臣奉讀再三不勝隕越之至臣草鄙微蹤捲樞寒士生逢聖明之世妄懷憂世之慨常於漆室之中閉門而哭者不止於三日三夜而君門九重自進誠難今幸跡涉明庭跪奉玉音噫此愚臣披露肝膽之日也請以未盡於前者申告于終焉臣聞理或生亂亂或生治有以無亂而失守有以多亂而興邦理或生亂者恃理而不修也亂或資理者遭亂而能懼也今生亂失守之事旣往不可復追而資理興邦之業在殿下克謹而恪修之伏願殿下繼自今勤思熟計舍已而從人焉遠讒侫而親忠直焉推至誠而去逆詐焉杜交通之路廣諫諍之門焉掃求利之法務息人之術焉錄片善片能以盡群材焉忘少瑕少疵無棄物焉斯道甚易知易行不勞神不勞力殿下何憚而不爲哉噫此非愚臣之說唐臣陸贄嘗以此說陳戒於其君伏願殿下留神焉臣謹對</Answer>
			</Answerdata>
			<Additionaldata></Additionaldata>
		</Work>
		<Work id="46">
			<Examinationdata>
				<Exam></Exam>
				<Time>
					<Sexagenarycycle></Sexagenarycycle>
					<Year></Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name></Name> 
					<Courtesyname></Courtesyname>
					<Pseudonyms></Pseudonyms>
				</Person>
				<Residence></Residence>
				<Origin></Origin>
				<Year>
					<Birthyear></Birthyear>
					<Deathyear></Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰凡爲天下國家莫不有治道亦莫不有治體焉所謂道與體同歟異歟抑道立則體自生歟亦有本末先後之可言歟邃古之初洪荒朴略亦有道體之可言歟三代夏商周皆聖人所傳之道當一揆也而所損益之不一何歟漢文武▣▣▣仁宗皆善治而其治道可得聞歟六朝五季之治亂及子文之治楚叔向之治▣▣▣之治齊子産之治鄭百里之治秦亦有治道之可言歟我東方新羅之千年高麗之五百治道何歟恭惟我朝未嘗不詰戎也而軍政日疏未嘗不樽節也而經用日匱未嘗不愛養也而民生日瘁未嘗不敎養而風俗日偷何以則可致四者之無弊耶</Question>
				<Answer>對臣聞爲治之道必本於心而爲治之體不外於道爲人君者苟能先正其心以明其道則治體自立而治化亦可臻矣恭惟殿下以文王之德行周官之法治道固已明矣治體又已成矣克篤丕烈將多前功而猶慮經亂之後百爲俱廢思古昔治亂之不一念今日施爲之無效特降請問於多士欲聞救弊之至論大哉問也是豈尋常策士之比哉蓋將以得其道而措諸事也臣伏讀聖策曰云云臣聞帝王之爲國家也必有治道焉亦必有治体焉所謂道者以其出治本而言也所謂體者以其立治法而言也蓋得其出治之本然後能成立治之法而能成立治之法者必有出治之本則治道也治體也雖有本末之序而何莫非出於此心也然則聖王之所以能臻至治者以其心▣之也後世之所以不能臻至治者不以心治之也先儒曰人君一心萬化之▣▣▣殿下留意焉臣伏讀聖策曰云云曰若稽古鴻荒朴略垂衣而治無爲而化治道治體咸具於恭已南面而已則豈別有他術乎逮乎三代大經大典必在於心也禹以是傳之湯湯以是傳之文武則其揆一也忠質文之相變不過救其弊也何疑乎所尙之不同也周室旣衰列國分張子文也叔向也管仲也子産也百里奚也五人各治其國而其治道治本實有乖於三代則彼哉何吳道也以漢唐宋之立治言之躬行玄默以德化民而庶幾成康者非文帝乎表章六經旁招文學而終續亡秦者非武帝乎假仁義之名而能致貞觀之治者唐之太宗也有勵精之志而未免盜賊之變者宋之仁宗也噫文帝溺於黃老而武帝失於窮黷太宗德慙閨門而仁宗政失柔弱四君之得失何足爲今日道哉而況秦之促亡以至三國六朝五季之雲擾及夫胡元之竊據治者常少亂者常多則何足與議於治道治體哉嗚呼張載有言治不法三代則皆苟而已伏願殿下留意焉臣伏讀聖策曰云云惟我東方僻在海隅新羅之傳祚一千高麗之歷年五百其所以享國長久似無讓於古昔也然而其於治道治本固無一事之可法則何敢爲殿下煩瀆哉恭惟我朝聖祖創之於前神孫繼之於後文謨丕顯武烈丕承治道治體軼駕隆古至于殿下勵精圖治端本淸源兢兢業業罔敢或懈其於治道治體尤有盡心焉宜乎出治之本旣明立治之法亦立庶績其凝百工允釐而奈之何大亂之後庶事墮哉百爲廢弛克詰戎兵而軍政漸至於疏省費節用而經用漸至於匱政務愛養而民生有日瘁之歎敎明培植而風俗有日偸之患以貽我殿下之憂乎嗚呼孟軻曰徒法不能以自行抑今四弊無乃徒有其名而未盡其本乎臣請先言起弊之端而後陣救之之策可乎嗚呼雖有詰戎之法而不以心治之則軍政何自而修乎雖有節用之政而不以心治之則國用何自而裕乎敎養之政雖務而此心不存則生民之日瘁無足怪也培植之敎雖切而此心不存則風俗之日偸不足怪也噫以前之所爲不思改轍之計而徒患治道之不明治體之不立則今玆四弊終無可求之理矣臣聞程子曰論治者貴識體又曰立治有體伏願殿下先正出治之道而又立立治之體欲軍政之修也則常存詰戎之心欲經用之裕也則常存樽節之心慮生民之瘁也則不忘愛養之心廬風俗之偸也則不忘培植之心念玆在玆終始不懈無一毫私意於其間則治道日明治體日成而四者之弊自祛於轉侈之機矣夫如是則修車馬備器械而軍政何患乎日疏千斯倉萬斯箱而經用何患乎日匱安民則惠而野無愁嘆之聲觀感興起而俗無偸薄之習禹湯文武之▣不難致於今日矣先儒曰人君以一心而運萬化伏願殿下留意焉臣伏讀聖策曰云云臣疏賤也天門九重無路自達有懷慷慨徒知涕泣何幸今日親承玉音不言有諱臣罪萬死不恤觸諱竭盡底蘊篇之末矣可無一言謹拜手稽首申誥于終曰爲治之道以其貴於心則人主其可不正心乎此心不正其何以理萬事乎程子之論治道治體也莫不以正心以正身以正朝庭百官爲之本者眞確論也雖然心不自正必須務時敏之學加不息之功然後此心一於正而無不治之事矣孟子所謂君正莫不正者良以此也先儒曰人君以正心爲治國之本伏願殿下留意臣謹對</Answer>
			</Answerdata>
			<Additionaldata></Additionaldata>
		</Work>
		<Work id="47">
			<Examinationdata>
				<Exam></Exam>
				<Time>
					<Sexagenarycycle></Sexagenarycycle>
					<Year></Year>
				</Time>
				<Location>
					<Region></Region>
					<Site></Site>
				</Location>
				<Examiner></Examiner>
				<SuccessfulCandidate></SuccessfulCandidate>
			</Examinationdata>
			<Authordata>
				<Person>
					<Name></Name> 
					<Courtesyname></Courtesyname>
					<Pseudonyms></Pseudonyms>
				</Person>
				<Residence></Residence>
				<Origin></Origin>
				<Year>
					<Birthyear></Birthyear>
					<Deathyear></Deathyear>
				</Year>
				<Grade></Grade>
			</Authordata>
			<Answerdata>
				<Question sort="">王若曰崇獎道學爲治之大本道學之顯晦而治道之汚隆係焉唐虞三代不可尙已不事詩書者先祀孔子外施仁厚者雅尙儒術其有向道之誠耶息馬論道者誰親賛孔顔者誰坑儒生者何代禁僞學者何時其治道之美惡可得以言歟我國家崇儒重道二百年于玆而道學之士彬彬輩出其倡之者誰而繼之者誰歟聖廟祀典悉遵中朝馬融杜預王弼何休或失身權奸或得罪名敎中朝皆已陞祀而我國則闕焉此外如李延平尹和靖之賢而中朝及我國皆不從祀豈兩賢道學不及漢唐諸儒歟至於孔聖之號中朝則稱以至聖先師我國則稱以大聖至聖文宣王何者爲是而我國所稱▣▣▣▣代歟周程張朱孔孟後大賢而在兩廡之末咸以爲宜陞十哲之列是亦可議歟大▣▣▣校小而書院崇獎之典亦非不至而師道久絶士無向學之志儒術不明日熟貿貿之域豈予尊尙之失其方歟抑或有嶊沮銷鑠而使之無歟如欲儒賢蔚興道學大明其道何由</Question>
				<Answer>臣對嗚呼五百載而我殿下作傳千聖之淵源闡一代之文明旣擧祔儀親視國學知治化之本諸身念君師之責在已疇咨有暇格汝多士特擧道學之顯晦欲聞尊尙之得失大哉王言其知先務一哉王心瑕不作人臣雖末學之士亦被鳶魚之化講學待問力行求取者久矣承問至此壯行有期盍揚雙眉仰瀆四聰臣伏讀聖策曰崇獎道學業止可得而言歟臣聞爲治之本在於道學而道學之機在於崇獎崇獎之得其正則道學以之顯而其治也隆崇獎之失其正則道學以之晦而其治也汚此所以元氣乎宇宙日月乎萬古而不可一日廢者也是以欲知一代之治忽當觀道學之明暗欲知道學之明暗當觀崇獎之得失而其所以明之尙之之本則又豈在於人君心學之外哉若稽諸古聖若堯舜聖之至也治如三代治之極也而精一執中之學建中建極之道誠如殿下所謂不可尙已者也過魯之祀見於馬▣之君表章之美成於多慾之主則向道誠僞何足多辨漢帝之講道宋祖之贊聖猶▣……</Answer>
			</Answerdata>
			<Additionaldata></Additionaldata>
		</Work>
	</Contentdata>
</CE>
